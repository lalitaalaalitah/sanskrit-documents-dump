<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="default.css"></head><body>
<meta name=viewport content="width=device-width, initial-scale=1">

<div class="sUtramIndexPurvam"><a href="2.4.84.htm">पूर्वम्: २।४।८४</a></div><div class="sUtramIndexAnantaram"><a href="3.1.1.htm">अनन्तरम्: ३।१।१</a></div>&nbsp;


<div class="heading">सूत्रम्</div>

लुटः प्रथमस्य डारौरसः॥ <span class="sUtramIndex"><a href="GoToSutram\2.4.85">२।४।८५</a></span>


<div class="heading">काशिका-वृत्तिः</div>

<div>लुटः प्रथमस्य डारौरसः  <span class="sUtramIndex">२।४।८५</span> </div><p><div>लुडादेशस्य प्रथमपुरुषस्य प्रस्मैपदस्य आत्मनेपदस्य च यथाक्रमम् डा रौ रसित्येते आदेशा भवन्ति। कर्ता, कर्तारौ, कर्तारः। आत्मनेपदस्य  अध्येता, अध्येतारौ, अध्येतारः।<span class="prashna"> प्रथमस्य इति किम्? </span>श्वः कर्तासि। श्वो ऽध्येतासे। इति श्रीजयादित्यविरचितायां काशिकायां वृत्तौ द्वितीयाध्यायस्य चतुर्थः पादः। तृतीयो ऽद्यायः प्रथमः पादः। </div>


<div class="heading">लघु-सिद्धान्त-कौमुदी</div>

<div>लुटः प्रथमस्य डारौरसः <span class="sUtramIndex">४०७, २।४।८५</span> </div><p><div>डा रौ रस् एते क्रमात्स्युः। डित्वसामर्थ्यादभस्यापि टेर्लोपः। भविता॥</div>


<div class="heading">न्यासः</div>

<div>लुटः प्रथमस्य डारौरसः। <span class="sUtramIndex">, २।४।८५</span> </div><p><div>परस्मैपदस्यात्मनेपदस्य च यथाक्रमं डारौरस्-- इत्येत आदेशा भवन्ति&quot; इति। यद्ेयवम्, परस्मैपदेषु तिप् तस् झीत्येतत् प्रत्येकं प्रथमपुरुषसंज्ञा, आत्मनेपदेष्वपि त आतां झ इति; तत्र स्थानिनः षट्,<span class="prashna"> त्रय आदेशा इति वैषम्यात् संख्यायानुदेशाभावादेकैकस्य पर्यायेण सर्व आदेशाः स्युः? </span>नैष दोषः; आनन्तर्यतो हि व्ययस्था भविष्यति। तच्चार्थकृतमानन्तर्यम्---&quot; एकार्थस्यैकार्थः, द्वयर्थस्य द्व्यर्थः, बह्वर्थस्य बह्वर्थ इति। &quot;कत्र्ता&quot; इति। &quot;अनद्यतने लुट्&quot; <span class="sUtramIndex"><a href="3.3.15.htm">३।३।१५</a></span>, तिप्, तस्यानेकाल्त्वात् डा इत्ययं सर्वादेशः। ननु च नानुबन्धकृतमनेकाल्त्वम् (व्या।प।१४), डकारश्चानुबन्धः,<span class="prashna">तत् कुतोऽनेकाल्त्वं यतः सर्वादेशः स्यात्? </span>नैष दोषः; न ह्रकृते सर्वादेशे &quot;चुटू&quot; <span class="sUtramIndex"><a href="1.3.7.htm">१।३।७</a></span> इतीत्संज्ञा भवति। इत्संज्ञाया अभावे चानुबन्धो न भवतीत्यनेकाल्त्वात् सर्वादेशो भवति। डित्यभस्यापि &quot;टेः&quot; <span class="sUtramIndex"><a href="6.4.143.htm">६।४।१४३</a></span> इति टिलोपः। &quot;कत्र्तारौ, कात्र्तारः&quot; इति। &quot;रिच&quot; <span class="sUtramIndex"><a href="7.4.51.htm">७।४।५१</a></span> इति सकारलोपः। एवमध्येतेत्येवमादीनि रूपाणि &quot;इङ अध्ययने&quot; (धा।पा।१०४६) इत्येतस्य। अत्र परमपि टेरेत्वं बाधित्वाऽन्तरङ्गत्वात् डादय आदेशा भवन्ति। अन्तरङ्गत्वं पुनस्तेषां स्थानिमात्रापेक्षत्वात्। टेरेत्वन्तु बहिरङ्गम्; तद्धि धातुमप्यपेक्षते, न केवलं स्थानिनम्; आ तृतीयाध्यायपरिसमाप्तेः &quot;धातोः&quot; <span class="sUtramIndex"><a href="3.1.7.htm">३।१।७</a></span> इत्यस्याधिकृतत्वात्। &quot;थासः से&quot; <span class="sUtramIndex"><a href="3.4.80.htm">३।४।८०</a></span> इति ज्ञापकम्-- तिङादेशस्य टेरेत्वं न भवतीति। तेन कृतेष्वपि डारौरस्स्वेत्त्वं न भवति। &quot;कत्र्तासि&quot; इति। &quot;तासस्त्योर्लोपः&quot;<span class="sUtramIndex"><a href="7.4.50.htm">७।४।५०</a></span> इति सकारलोपः॥
इति श्रीबोधिसत्त्वदेशीयाचार्यजिनेन्द्रबुद्धिपादविरचितायां
काशिकाविवरणपञ्जिकायां
द्वितीयाध्यायस्य 
चतुर्थः पादः


समाप्तश्चायं द्वितीयोऽध्यायः॥
----------------------------------


श्रीबोधिसत्त्वदेशीयाचार्यजिनेन्द्रबुद्धिपादविरचिता
न्यासापरपर्याया
काशिकाविवरणपञ्जिकाख्या
काशिकाव्याख्या
तृतीयोऽध्यायः
प्रथमः पादः
</div>


<div class="heading">बाल-मनोरमा</div>

<div>लुटः प्रथमस्य डारौरसः <span class="sUtramIndex">३७, २।४।८५</span> </div><p><div>भू इ तास् इति स्थिते-- उकारस्य गुणेऽवादेशे च भविता स् इति स्थिते--लुटः प्रथमस्य। डा रौ रस् एषां द्वन्द्वात्प्रथमाबहुवचनम्। &quot;लुट&quot; इति स्थानषष्ठी। लुडादेशस्य प्रथमपुरुषस्येत्यर्थः। क्रमादिति -- यथासङ्ख्यलभ्यम। ननु परस्मैपदस्य त्रयः प्रथमाः, आत्मनेपदस्य च त्रयः प्रथमा इति स्थानिनः षट्, आदेशास्तु त्रय इति कथं यथासङ्ख्यमिति चेन्न, डाश्च रौश्च रस् चेति कृतद्वन्द्वानां डारौरसश्च डारौरसश्चेत्येकशेषमाश्रित्य भाष्ये समाहितत्वात्। डाभावस्य चादेशत्वात् प्राक् प्रत्ययत्वाऽभावेन &quot;चुटू&quot; इत्यस्याऽप्रवृत्त्या सर्वादेशत्वम्। सति च तस्मिन् प्रत्ययत्वच्चुटू इति टकारस्येत्संज्ञेति भाष्ये स्पष्टम्। एवं च भू तास् आ इति स्थिते प्रक्रियां दर्शयति--डित्त्वसामथ्र्यादिति। डाभावस्य कप्रत्ययावधिषु स्वादिष्वनन्तर्भूतत्वेन तस्मिन् परे भत्वाऽभावेऽपि डित्त्वसामथ्र्याट्टेरिति टिलोप इत्यर्थः। <P><P></div>


</body></html>