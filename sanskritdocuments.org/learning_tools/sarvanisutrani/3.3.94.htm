<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="default.css"></head><body>
<meta name=viewport content="width=device-width, initial-scale=1">

<div class="sUtramIndexPurvam"><a href="3.3.93.htm">पूर्वम्: ३।३।९३</a></div><div class="sUtramIndexAnantaram"><a href="3.3.95.htm">अनन्तरम्: ३।३।९५</a></div>&nbsp;


<div class="heading">सूत्रम्</div>

स्त्रियां क्तिन्॥ <span class="sUtramIndex"><a href="GoToSutram\3.3.94">३।३।९४</a></span>


<div class="heading">काशिका-वृत्तिः</div>

<div>स्त्रियां क्तिन्  <span class="sUtramIndex">३।३।९४</span> </div><p><div>भावे अकर्तरि च कारके ति वर्तते। स्त्रीलिङ्गे भावादौ धातोः क्तिन् प्रत्ययो भवति। घञजपामपवादः। कृतिः। चितिः। मतिः।<span class="vArtikA"> क्तिन्नावादिभ्यश्च वक्तव्यः</span>। आबादयः प्रयोगतो ऽनुसर्तव्याः। आप्तिः। राद्धिः। दीप्तिः। स्रस्तिः। ध्वस्तिः। लब्धिः। श्रुयजिस्तुभ्यः करणे। श्रूयते अनया इति श्रुतिः। इष्टिः। स्तुतिः। ग्लाम्लाज्याहाभ्यो निः। ग्लानिः। म्लानिः। ज्यानिः। हानिः।<span class="vArtikA"> ऋ̄कारल्वादिभ्यः क्तिन् निष्ठावद् भवति इति वक्तव्यम्</span>। कीर्णिः। गीर्णिः। जीर्णिः। शीर्णिः। लूनिः। यूनिः। सम्पदादिभ्यः क्विप्। सम्पद्। विपद्। प्रतिपद्। क्तिन्नपि इष्यते। सम्पत्तिः। विपत्तिः। </div>


<div class="heading">लघु-सिद्धान्त-कौमुदी</div>

<div>स्त्रियां क्तिन् <span class="sUtramIndex">८६६, ३।३।९४</span> </div><p><div>स्त्रीलिङ्गे भावे क्तिन् स्यात्। घञोऽपवादः। कृतिः। स्तुतिः। (ॠल्वादिभ्यः क्तिन्निष्ठावद्वाच्यः)। तेन नत्वम्। कीर्णिः। लूनिः। धूनिः। पूनिः। (संपदादिभ्यः क्विप्)। संपत्। विपत्। आपत्। (क्तिन्नपीष्यते)। संपत्तिः। विपत्तिः। आपत्तिः॥</div>


<div class="heading">न्यासः</div>

<div>स्त्रियां क्तिन्। <span class="sUtramIndex">, ३।३।९४</span> </div><p><div>&quot;भावादौ&quot; इति। आदिशब्देनाकर्त्तुः कारकस्योपादानम्। &quot;घञजपामपवादः&quot; इति। य इकारान्तास्तेभ्योऽचोऽपवादः, य ऋकारान्ता उवर्णान्ताश्च, तेभ्योऽपः, शेषेभ्यो घञः।<span class="vArtikA">
वक्तव्य इति</span>। व्याख्येय इत्यर्थः। व्याख्यानं तु &quot;कृत्यल्युटो बहुलम्&quot; <span class="sUtramIndex"><a href="3.3.113.htm">३।३।११३</a></span> इत्येतदाश्रित्य कत्र्तव्यम्। &quot;आप्तिः&quot; इत्यादि। &quot;आप्लृ व्याप्तौ&quot; (धा।पा।१२६०), &quot;राध साध संसिद्धौ&quot; (धा।पा।१२६२), &quot;दीपी दीप्तौ&quot; (धा।पा।११५०), &quot;रुआन्सु ध्वन्सु अवरुआंसने&quot; (धा।पा। ७५४,७५५) &quot;डुलभष् प्राप्तौ&quot; (धा।पा।९७५)। लभेति षित्त्वात् &quot;षिद्भिदादिभ्योऽङ&quot; <span class="sUtramIndex"><a href="3.3.104.htm">३।३।१०४</a></span> इत्यङि प्राप्ते शेषेभ्यस्तु गुरुत्वात् &quot;गुरोश्च हलः&quot;<span class="sUtramIndex"><a href="3.3.103.htm">३।३।१०३</a></span> इत्यकारे क्तिन विधीयते। &quot;इष्टिः&quot; इति। वच्यादिसूत्रेण <span class="sUtramIndex"><a href="6.1.15.htm">६।१।१५</a></span> सम्प्रसारणम्।&quot;कीर्णिः,गीर्णिः, शीर्णिः&quot; इति। &quot;ऋत इद्धातोः&quot; <span class="sUtramIndex"><a href="7.1.100.htm">७।१।१००</a></span> इतीत्त्वम्, रषादिसूत्रेण <span class="sUtramIndex"><a href="8.4.1.htm">८।४।१</a></span> णत्वम्। यथा &quot;रदाभ्याम्&quot; <span class="sUtramIndex"><a href="8.2.42.htm">८।२।४२</a></span> इत्यादिना कीर्ण इति निष्टायास्तकारस्य नत्वं भवति, तथेहापि क्तिनः। यथा &quot;ल्वादिभ्यः&quot;<span class="sUtramIndex"><a href="8.2.44.htm">८।२।४४</a></span> इति लून इत्यत्र निष्ठातकारस्य नत्वं तथा &quot;लूनिः, यूनिः&quot;इत्यात्रापि क्तिनः॥

</div>


<div class="heading">तत्त्व-बोधिनी</div>

<div>स्त्रियां क्तिन् <span class="sUtramIndex">१५५६, ३।३।९४</span> </div><p><div>स्त्रियां क्तिन्। घञोऽपवाद इति। यत्तु प्रक्रियाग्रन्थं व्याचक्षाणा आहुः--&quot;भाष्ये त्वधिकः कारोऽधिकार&quot; इति घञप्युदाह्मत&quot; इति, तद्रभसात्। न हि तत्र स्त्रीत्वविशिष्टो भावोऽर्थः, किंतु पुंस्त्वविशिष्ट इति ध्येयम्। अजपौ त्विति। तयोरवकाशः--चयः। लवः। क्तिनोऽकाशः--कृतिः। ह्मतिः। चिनोतिस्तौतिभ्यां तु स्त्रियामुभयप्रसङ्गे परत्वात् क्तिन्नित्यर्थः। [प्रामादिकम्। &quot;स्फायः स्फी निष्ठायाटमिति निष्ठायामेव स्फीभावविधानादिति भावः]। श्रुयजीति। परत्वात् &quot;करणाधिकरणयोश्चे&quot;ति ल्युटि प्राप्ते वचनम्। श्रुतिः -श्रोत्रम्। यजेरिति। यजेः क्तिनि &quot;वचिस्वपी&quot;ति संप्रसारणे &quot;व्रश्चभ्रस्जे&quot;ति षत्वे इष्टिरिति रूपम्। इज्यतेऽनयेति विग्रहःओ। एवमिष्यतेऽनया इष्टिः। स्तूयतेऽनया स्तुतिः। तेन नत्वमिति। कीर्णिरित्यादौ &quot;रदाभ्या&quot;मित्यनेन नत्वम्। लूनिरित्यादौ तु &quot;ल्वादिभ्यः&quot; इत्यनेनेति विवेकः। ह्लाद इति। &quot;ह्लादो निष्ठाया&quot;मित्यत्रेत्यर्थः। चूर्तिरिति। &quot;ति चे&quot;ति चरफलोरुत्वे &quot;र्वोरुपधाया दीर्घः&quot; इति दीर्घः। चायतेः। चायृ पूजानिशामनयोः]। क्तिन्नपीति। अस्त्रियामिति प्रतिषेधेन स्त्रियां वासरूपविधेरबाधादिदमुक्तम्। <P><P></div>


</body></html>