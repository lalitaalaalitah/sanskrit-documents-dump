<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="default.css"></head><body>
<meta name=viewport content="width=device-width, initial-scale=1">

<div class="sUtramIndexPurvam"><a href="1.4.19.htm">पूर्वम्: १।४।१९</a></div><div class="sUtramIndexAnantaram"><a href="1.4.21.htm">अनन्तरम्: १।४।२१</a></div>&nbsp;


<div class="heading">प्रथमावृत्तिः</div>



<p><span class="section">सूत्रम्॥</span> 

अयस्मयादीनिच्छन्दसि॥ <span class="sUtramIndex"><a href="GoToSutram\1.4.20">१।४।२०</a></span>


<p><span class="section">पदच्छेदः॥</span> 

अयस्मादीनि <span class="vibhaktiH">१।३</span> छन्दसि <span class="vibhaktiH">७।१</span> भम् <span class="vibhaktiH">१।१</span>  <a class="anuvRittiH-upari" href="1.4.18.htm">१८</a> 

<div class="heading">काशिका-वृत्तिः</div>

<div>अयस्मयाऽदीनि छन्दसि  <span class="sUtramIndex">१।४।२०</span> </div><p><div>अयस्मयाऽदीनि शब्दरूपाणि छन्दसि विशये साधूनि भवन्ति। भपदसंज्ञाधिकारे विधनात् तेन सुखेन सधुत्वम् अयस्मयाऽदीनां विधीयते। अयस्मयं वर्म। अयस्मयानि पात्राणि। क्वचिदुभयम् अपि भवति। स सुष्टुभा स ऋक्वता गणेन। पदत्वात् कुत्वं, भत्वाज् जश्त्वं न भवति।<span class="prashna"> छन्दसि इति किम्? </span>अयोमयं वर्म। आकृतिगणो ऽयम्। </div>


<div class="heading">न्यासः</div>

<div>अयस्मयादीनि च्छन्दसि। <span class="sUtramIndex">, १।४।२०</span> </div><p><div>यद्यत्र भसंज्ञा विधीयेत तदा पदसंज्ञा न स्यात्, अथ यदि पदसंज्ञा विधीयेत तदाऽत्र भसंज्ञा न स्यात्, तदा भपदसंज्ञयोः समावेशो न स्यात्; एकसंज्ञाधिकारात्। साधुत्वविधाने त्वेष दोषो न भवति, तद्धि केषाञ्चिद्भसंज्ञा विधीयते पदसंज्ञकानाम्, केषाञ्चिदुभयसंज्ञाकानाम्; तस्मात् साधुत्वमेव विधातुं युक्तमित्यत आह-- &quot;अयस्मयादीनि&quot; इत्यादि। कथं पुनरेषां साधुत्वं विधीयत इत्याह-- &quot;भपदसंज्ञाधिकारे&quot; इत्यादि। द्वारम्, मुखम्, उपाय तत्र भाषाग्रहणमस्ति, तथाप्ययस्मयशब्दस्यास्मादेव साधुत्वविधानाच्छन्दस्यपि मयड् भवतीति भत्वाद्रुत्वं न भवति। &quot;सऋक्वता&quot; इति। ऋचोऽस्य सन्तीति मतुप्। पदत्वात् &quot;चोः कुः&quot; ८।३।३०) इति कुत्वम्। भत्वात् &quot;झलां जशोऽन्ते&quot; <span class="sUtramIndex"><a href="8.2.39.htm">८।२।३९</a></span> इति जश्त्वं न भवति। &quot;आकृतिगणोऽयम्&quot; इति। आदिशब्दस्य प्रकारवाचित्वात्॥

</div>


</body></html>