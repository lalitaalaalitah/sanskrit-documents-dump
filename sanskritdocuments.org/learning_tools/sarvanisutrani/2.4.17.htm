<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="default.css"></head><body>
<meta name=viewport content="width=device-width, initial-scale=1">

<div class="sUtramIndexPurvam"><a href="2.4.16.htm">पूर्वम्: २।४।१६</a></div><div class="sUtramIndexAnantaram"><a href="2.4.18.htm">अनन्तरम्: २।४।१८</a></div>&nbsp;


<div class="heading">सूत्रम्</div>

स नपुंसकम्॥ <span class="sUtramIndex"><a href="GoToSutram\2.4.17">२।४।१७</a></span>


<div class="heading">काशिका-वृत्तिः</div>

<div>स नपुंसकम्  <span class="sUtramIndex">२।४।१७</span> </div><p><div>यस्य अयम् एकवद् भावो विहितः स नपुंसकलिङ्गो भवति द्विगुर् द्वन्द्वश्च। पञ्चगवम्। दशगवम्। द्वन्द्वः खल्वपि  पाणिपादम्। शिरोग्रीवम्। परलिङ्गतापवादो योगः। अकारान्तौत्तरपदो द्विगुः स्त्रियां भाष्यते। पञ्चपूली। दशरथी। वा आबन्तः स्त्रियाम् इष्टः। पञ्चखट्वम्, पञ्चखट्वी। अनो नलोपश्च वा च द्विगुः स्त्रियाम्। पञ्चतक्षम्, पञ्चतक्षी।<span class="vArtikA"> पात्रादिभ्यः प्रतिषेधो वक्तव्यः</span>। पञ्चपात्रम्। चतुर्युगम्। त्रिभुवनम्। </div>


<div class="heading">लघु-सिद्धान्त-कौमुदी</div>

<div>स नपुंसकम् <span class="sUtramIndex">९४६, २।४।१७</span> </div><p><div>समाहारे द्विगुर्द्वन्द्वश्च नपुंसकं स्यात्। पञ्चानां गवां समाहारः पञ्चगवम्।</div>


<div class="heading">न्यासः</div>

<div>स नपुंसकम्। <span class="sUtramIndex">, २।४।१७</span> </div><p><div>&quot;पञ्चगवम्&quot; इति। &quot;गोरतद्धितलुकि&quot; <span class="sUtramIndex"><a href="5.4.92.htm">५।४।९२</a></span> इति टच्। सग्रहणं द्विगोरपि यथा स्यादित्येवमर्थम्। इतरथा हि &quot;अनन्तरस्य विधिर्वा भवति प्रतिषेदो वा&quot; (व्या।प।१९) इत्यनन्तरस्यैव द्वन्द्वस्य स्यान्न व्यवहितस्य द्विगोः, नैतदस्ति; एकवचनमित्यनुवत्र्तते, तस्य &quot;नपुंसकम्&quot; इत्यनेन सम्बन्धे सति कुतो व्यवधानम् ! न ह्रत्रैकरवचनेन विशेषो द्वन्द्वोऽनेनापेक्ष्यते,<span class="prashna"> किं तर्हि? </span>एकवचनमात्रम्। प्रसिद्ध्युपसंग्रहार्थं तर्हि सग्रहणम्। स इत्येतदनुवादो भविष्यति, अनुवादश्च प्रसिद्धस्यैव भवति। तथा च यथादर्शनमियं लिङ्गव्यवस्थाऽ‌ऽख्यायत इति। तेन द्वन्द्वैकवद्भावे नित्यं नपुंसकत्वं विज्ञायते। द्विगोश्चानियता। तेन &quot;अकारान्तोत्त्रपदो द्विगुः स्त्रियां भाष्यते&quot; (वा।१५६) इत्येतदुपपन्नं भवति। &quot;पञ्चपूली&quot; इति। &quot;द्विगोः&quot; <span class="sUtramIndex"><a href="4.1.21.htm">४।१।२१</a></span> इति ङीप्। एतदेव द्विगोः स्त्रीप्रकरणे ङीब्विधानं ज्ञापकम्-- &quot;क्वचित् स्त्रियां द्विगुर्भाष्यते&quot; इति।
&quot;पञ्चखट्वम्, पञ्चखट्वी&quot; इति। उपसर्जनह्यस्वत्वे कृते पक्षे ङीप्।
&quot;पञ्चतक्षम्, पञ्चतक्षी&quot; इति। नलोपे कृते पक्षे ङीप्॥

</div>


<div class="heading">बाल-मनोरमा</div>

<div>स नपुंसकम् <span class="sUtramIndex">८११, २।४।१७</span> </div><p><div>स नपुंसकं। &quot;द्विगुरेकवचन&quot;मिति द्विगुः, द्विगुः, &quot;द्वन्द्वश्च प्राणी&quot;ति द्वन्द्वश्च तच्छब्देन परामृश्येते। तौ च समाहारार्थावेव विवक्षितौ, व्याख्यानात्। तदाह--समाहारे इति। पञ्चगवमिति। पञ्चानां गवां समाहार इति द्विगुः। दन्तोष्ठमिति। दन्ताश्च ओष्ठौ चेति विग्रहः। &quot;द्वन्द्वश्च प्राणी&quot;ति समाहारद्वन्द्वः। <P>अकारान्तेति। अकारान्तमुत्तरपदं यस्येति विग्रहः। &quot;स नपुंसक&quot;मित्यस्यापवादः। पञ्चमूलीति। समाहारद्विगुः, स्त्रीत्वं, &quot;द्विगोः&quot; इति ङीप्। <P>आबन्तो वेति।<span class="vArtikA"> &quot;स्त्रियां वे&quot;ति वक्तव्यमित्यर्थः</span>। पञ्चखट्वमिति। समाहारद्विगुः। नपुंसकत्वे ह्यस्वः। पञ्चखट्वीति। उपसर्जनह्यस्वत्वे अदन्तत्वात्, &quot;द्विगोः&quot; इति ङीप्। <P>अनो नलोपश्चेति। &quot;अन&quot; इत्यावर्तते। एकं प्रथमया विपरिणतं द्विगुरित्यत्रान्वेति। तदन्तविधिः। अन्नन्तो द्विगुः स्त्रियां वा स्यात्, अनो नस्य लोपः स्यादित्यर्थः। वाग्रहणं स्त्रियामित्यत्रैव संबध्यते, न तु नलोपेऽपि तेन स्त्रीत्वाऽभावेऽपि नलोपः। पञ्चतक्षीति। पञ्चानां तक्ष्णां समाहार इति द्विगुः, स्त्रीत्वं नलोपः, &quot;द्विगोः&quot; इति ङीबिति भावः। पञ्चतक्षमिति। समाहारद्विगुः। स्त्रीत्वाऽभावपक्षे &quot;स नपुंसक&quot;मिति नपुंसकत्वं, नलोप इति भावः। न चान्तर्वर्तिर्नी विभक्तिमाश्रित्य तक्षन्शब्दस्य सुबन्तत्वेन पदत्वात् &quot;न लोपः प्रातिपदिके&quot;त्यनेन नलोपो भविष्यतीति वाच्यम् &quot;उत्तरपदत्वे चे&quot;ति प्रत्ययलक्षणनिषेधात्। <P>पात्राद्यन्तस्य नेति। पात्रादिर्गणः।<span class="vArtikA"> तदन्तस्य समाहारद्विगोर्न स्त्रीत्वमिति वक्तव्यमित्यर्थः</span>। पञ्चपात्रं त्रिभुवनं चतुर्युगमिति। स्त्रीत्वाऽभावे &quot;स नपुंसक&quot;मिति नपुंसकत्वमिति भावः। <P>पुण्येति।<span class="vArtikA"> पुण्यसुदिनाभ्यां परो योऽहन्शब्दस्तदन्तस्य तत्पुरुषस्य नपुंसकत्वं वक्तव्यमित्यर्थः</span>। &quot;रात्राह्ने&quot;त्यस्यापवादः। पुण्याहमिति। पुण्यम् अहरिति कर्मधारयः, &quot;राजाहः&quot; इति टच्, टिलोपः। &quot;उत्तमैकाभ्यां चे&quot;त्यत्यह्नादेशनिषेधः। सुदिनाहमिति। सुदिनम् अहरिति कर्मधारयः, टच्, टिलोपः। प्रशस्तपर्यायः सुदिनशब्द इति न पौनरुक्त्यम्। <P>पथः सङ्ख्याव्ययादेरिति।<span class="vArtikA"> &quot;नपुंसकत्वं वक्तव्य&quot;मिति शेषः</span>। संख्याव्ययेति समाहारद्वन्द्वः। संख्याव्ययमादिरिति कर्मधारयः, दिग्योगे पञ्चमी। पर इति शेषः। पथ इति कृतसमासान्तादकारान्तात्प्रथमा। तदाह--सङ्ख्याव्ययादेरिति। परवल्लिङ्गतापवादः। त्रिपथमिति। &quot;ऋक्पूः&quot; इति अप्रत्ययः, टिलोपः। एवं विपथमित्यपि। &quot;प्रादयो गताद्यर्थे&quot; इति समासः। सुपन्था अतिपन्था इति। &quot;स्वती पूजाया&quot;मिति समासः। &quot;न पूजना&quot;दिति समासान्तनिषेधः। आवश्यकत्वादनेन सिद्धे अपथं नपुंसक&quot;मिति न कार्यम्। <P>सामान्ये नपुंसकमिति। न्यायसिद्धमेतत्, विशेष्यविशेषणसंनिधाने सति स्त्रीत्वपुंस्तवयोरनभिव्यक्तौ &quot;उभयोरन्तरं यच्च तदभावे नपुंसक&quot;मिति लक्षणलक्षितनपुंसकत्वस्यैव न्याय्यत्वात्।अत एव &quot;दाण्डिनायने&quot;ति सूत्रभाष्ये &quot;एकश्रुतिः स्वरसर्वनाम, नपुंसकं लिङ्गसर्वनामे&quot;त्युक्तम्। मृदु पचतीति। क्रियाविशेषणमिदं द्वितीयान्तम्। पचेर्हि विक्लित्त्यनुकूलव्यापारोऽर्थः। तत्र विक्लित्त्यंशे मृदुत्वमन्वेति। विक्लित्तिश्चव्यापारे साध्यत्वेनान्वेति। तथाच धातूपात्तव्यापारं प्रति कर्मीभूतेन विक्लित्त्यंशेन सामानाधिकरण्यान्मृद्विति द्वितीया। यत्र तु धात्वर्थः करणत्वेनान्वेति &quot;यजेत स्वर्गकामः&quot; इत्यादौ, तत्र हि यागेन स्वर्गं कुर्यादित्यर्थः। तत्र क्रियाविशेषणस्य तृतीयान्तत्वमेव &quot;ज्योतिष्टोमेन यजेत स्वर्गकामः&quot; इत्यादावित्यन्यत्र विस्तरः। प्रातः कमनीयमिति। रमणीयमित्यर्थः। अत्रापि &quot;प्रात&quot;रित्यव्ययस्य विशेष्यस्याऽलिङ्गत्वात्तद्विशेषणस्य कमनीयशब्दस्यानव्ययस्य लिङ्गविशेषावगमकत्वाऽभावान्नपुंसकत्वमेवेति भावः। इदं चाऽनियतलिङ्गविषयम्। तेन आदिं पचति, प्रातरादिरित्यत्र न भवति, आदिशब्दस्य नियतलिङ्गत्वात्। <P></div>


<div class="heading">तत्त्व-बोधिनी</div>

<div>स नपुंसकम् <span class="sUtramIndex">७१२, २।४।१७</span> </div><p><div>स नपुंसकम्। &quot;अनन्तरस्ये&quot;ति न्यायोऽत्र नाश्रीयते, तथात्वे द्विहुसङ्ग्रहो न स्यादित्याशयेनाह---द्विगुद्र्वन्द्वश्चेति।अत्र व्याचक्षते--प्रकरणादेवानुवाद्यलाभे &quot;स&quot; ग्रहणमेतत्प्रकरणानुपात्तस्यापि समाहारद्वन्द्वस्य सङ्ग्रहार्थम्, तेन &quot;सञ्ज्ञापरिभाष&quot;मित्यादि सिद्धमिति। पञ्चगवमिति। &quot;तद्धितार्थ&quot;इत्यादिना समाहारे द्विगुः। दन्तोष्ठमिति। &quot;द्वन्द्वश्च प्राणी&quot;त्यादिना समाहारे द्वन्द्वः। <P>आबन्तो वा। पञ्चखट्वमिति नपुंसकह्यस्वः। पञ्चखट्वीति। उपसर्जनह्यस्वस्वत्वे सत्यदन्तत्वात् &quot;द्विगो&quot;रिति स्त्रीत्वपक्षे ङीप्।<P>अनो नलोपश्च वा द्विगुः स्त्रियाम्। अनो नलोपश्चेति। &quot;उत्तरपदत्वे चापदादिविधौ&quot;इति प्रत्ययलक्षणप्रतिषेधादप्राप्ते नलोप इति भावः। इह वाशब्दः स्त्रियामित्यनेन संबध्यते, नतु पूर्वेण। तेन नित्यो नलोप इत्याह--पञ्चतक्षमित्यादि।<P>पात्राद्यन्तस्य न। पात्राद्यन्तस्येति। &quot;स्त्रीत्व&quot;मिति शेषः। आकृतिगणोऽयम्।<P>पुण्यसुदिनाभ्यामह्नः क्लीबतेष्टा। सुदिनाहमिति। प्रशस्तपर्यायः सुदिशब्दः, &quot;सुदिनासु समासु कार्यमेतत्प्रविचिन्वीत विशेषतः स्वयं च&quot;इत्यादिप्रयोगात्।<P>पथः सङ्ख्याव्ययादेः। पथः सङ्ख्याव्ययेति। संख्याव्ययरूपो य आदिस्तस्मादित्यर्थः। त्रपथं विपथमिति,---&quot;ऋक्पूरब्धूः&quot;इत्यप्रत्ययः। सुपन्थाः अतिपन्था इति। &quot;न पूजना&quot;दिति समासन्तनिषेधः। कथं तर्हि &quot;व्यध्वो दुरध्वा विपथः तदध्वा कापथः समाः&quot;इत्यमर इति चेत्, प्रमाद एवायमिति बहवः। मनोरमायां तु &quot;पथे गतौ&quot;इत्यस्मात्पचाद्यचि पथति व्याप्नोतीति व्युत्पादितः पथशब्दोऽस्ति। तथा च त्रिकाण्डशेषः---&quot;वाटः पथश्च मार्गः स्या&quot;दिति। तेन पथशब्देन समासे पुंस्त्वमुपपन्नम्। न चैवं विपथसिद्धावपि कापथो न स्यात्कादेशस्य दुर्लभत्वादिति वाच्यम्, &quot;ईषदर्थे चे&quot;ति तत्सम्भवात्, कुत्सायामर्थतः पर्यवसानादिति स्थितम्। केचित्तु---&quot;पथः संख्ये&quot;ति वार्तिके कृतसमासान्तस्यैव ग्रहणं न तु पचाद्यजन्तस्येत्यत्र बीजाऽभावाद्विपथः कापथ इति प्रयोगो दुरुपपाद एवेत्याहुः। अत्र माधवः--&quot;परवल्लिङ्गापवादत्वात्तत्पुरुष एवेदं प्रवर्तते नान्यत्र। विपथा नगरी। बहुव्रीहिरयम्। पन्तानमतिक्रान्ता अतिपथा। इहापि न, &quot;द्विगुप्राप्ते&quot;त्यादिना परवल्लिङ्गतायाः प्रतिषेधादिति। <P>सामान्ये नपुंसकम्। सामान्ये नपुंसकमिति। अनियतलिङ्गविषयकमिदम्। तेनादिं पचति, प्रातरादिरिति पुंस्त्वमेव। मृदु पचतीति। क्रियाविशेषणत्वाद्द्वितीयान्तम्। धातुपात्तभावनां प्रति हि फलांशः कर्मीभूतः। तथा च फलसामानाधिकरण्येद्वितीया। अतएव सकृल्ल्वावित्यादौ कारकपूर्वकत्वाद्यण्। यत्र तु भावनां प्रति करणतया धात्वर्थविशेषोऽन्वेति तत्र तद्विशेषणानां तृतीयान्ततैव, &quot;ज्योतिष्टोमेन यजेते&quot;त्यत्र यथा। एतच्च &quot;तरणे यजः&quot; इति सूत्रे वृत्तिपदमञ्जर्योः स्पष्टम्। <P></div>


</body></html>