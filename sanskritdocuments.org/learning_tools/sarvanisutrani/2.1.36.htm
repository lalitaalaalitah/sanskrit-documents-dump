<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="default.css"></head><body>
<meta name=viewport content="width=device-width, initial-scale=1">

<div class="sUtramIndexPurvam"><a href="2.1.35.htm">पूर्वम्: २।१।३५</a></div><div class="sUtramIndexAnantaram"><a href="2.1.37.htm">अनन्तरम्: २।१।३७</a></div>&nbsp;


<div class="heading">प्रथमावृत्तिः</div>



<p><span class="section">सूत्रम्॥</span> 

पञ्चमी भयेन॥ <span class="sUtramIndex"><a href="GoToSutram\2.1.36">२।१।३६</a></span>


<p><span class="section">पदच्छेदः॥</span> 

पञ्चमी <span class="vibhaktiH">१।१</span>  <a class="anuvRittiH-adhaH" href="2.1.38.htm">३८</a> भयेन <span class="vibhaktiH">३।१</span> तत्पुरुषः <span class="vibhaktiH">१।१</span>  <a class="anuvRittiH-upari" href="2.1.21.htm">२१</a> विभाषा <span class="vibhaktiH">१।१</span>  <a class="anuvRittiH-upari" href="2.1.11.htm">११</a> सह <span class="vibhaktiH">०</span>  <a class="anuvRittiH-upari" href="2.1.4.htm">४</a> सुपा <span class="vibhaktiH">३।१</span>  <a class="anuvRittiH-upari" href="2.1.4.htm">४</a> समासः <span class="vibhaktiH">१।१</span>  <a class="anuvRittiH-upari" href="2.1.3.htm">३</a> सुप् <span class="vibhaktiH">१।१</span>  <a class="anuvRittiH-upari" href="2.1.2.htm">२</a> 

<div class="heading">काशिका-वृत्तिः</div>

<div>पञ्चमी भयेन  <span class="sUtramIndex">२।१।३७</span> </div><p><div>सुप् सुपा इति वर्तते। तस्य विशेषणम् एतत्। पञ्चम्यन्तं सुबनतं भयशब्देन। सुबन्तेन सह समस्यते विभाषा, तत्पुरुषश्च समासो भवति। वृकेब्यो भयं वृकभयम्। चौरभयम्। दस्युभयम्।<span class="vArtikA"> भयभीतभीतिभीभिरिति वक्तव्यम्</span>। वृकेभ्यो भीतः वृकभीतः। वृकभीतिः। वृकभीः। पूर्वस्य एव अयं बहुलग्रहणस्य प्रप्ञ्चः। तथा च ग्रामनिर्गतः, अधर्मजुगुप्सुः इत्येवम् आदि सिद्धं भवति। </div>


<div class="heading">लघु-सिद्धान्त-कौमुदी</div>

<div>पञ्चमी भयेन <span class="sUtramIndex">९३१, २।१।३६</span> </div><p><div>चोराद्भयं चोरभयम्॥</div>


<div class="heading">न्यासः</div>

<div>पञ्चमी भयेन। <span class="sUtramIndex">, २।१।३६</span> </div><p><div><span class="vArtikA">&quot;भयभीतभीतिभीभिरिति वक्तव्यम्&quot; इति</span>। एवं हि त्रिभिरपि भीतादिभिः समासो भवतीत्येतदर्थरूपं व्याख्येयमित्यर्थः। स्वयमेव व्याख्यातुमाह-- &quot;पूर्वस्य&quot; इत्यादि। यथैव हि &quot;कर्त्तृकरणे कृता बहुलम्&quot; <span class="sUtramIndex"><a href="2.1.31.htm">२।१।३१</a></span> इति तृतीयान्तस्य समासो विधीयमानो बहुलग्रहणस्य सर्वोपाधिव्यभिचारार्थत्वादन्यविभक्त्यन्तस्यापि समासो भवति-- पादहारकः, गलेचोपक इति, तथा वृकभीत इत्यादावपि समासो भविष्यति। तस्मात् पूर्वकस्य बहुलग्रहणस्सयैवोदाहरणप्रदर्शनार्थोऽयं योगः प्रपञ्चार्थो वेदितव्यः। &quot;तथा च&quot; इत्यादि। यस्मात् पूर्वकेणैव बहुलग्रहणेन सिद्धं तस्यैवायम्प्रपञ्चः; तस्मात्तत एव बहुलग्रहणात् &quot;ग्रामनिर्गतः&quot; इत्याद्यपि सिद्धं भवति। आदिशब्देन वृकभीतादेग्र्रहणम्॥

</div>


<div class="heading">बाल-मनोरमा</div>

<div>पञ्चमी भयेन <span class="sUtramIndex">६९०, २।१।३६</span> </div><p><div>पञ्चमी भयेन। पञ्चम्यन्तं भयशब्देन सुबन्तेन समस्यत इत्यर्थः। चोरभयमिति। &quot;भीत्रार्थानां भयहेतुः&quot; इत्यपादानत्वात्पञ्चमी। भयभीतभिति। सूत्रे भयशब्दस्यैव ग्रहणाद्भूतादेरप्राप्ते समासे वचनम्। वृकभीत इति। वृकभीतिः वृकभीरित्यप्युदाहार्यम्।<span class="vArtikA"> अत्र भाष्ये &quot;अपर आहे&quot;त्युक्त्वा भयनिर्गतजुगुप्सुभिरिति वक्तव्यमित्युक्त्वा वृकभयं ग्रामनिर्गतः, अधर्मजुगुप्सु&quot;रित्युदाह्मतम्</span>। चोरत्रस्तः, भोगोपरत इत्यादौ &quot;सुप्सुपे&quot;ति वा, मयूरव्यंसकादित्वाद्वा समासः। <P></div>


<div class="heading">तत्त्व-बोधिनी</div>

<div>पञ्चमी भयेन <span class="sUtramIndex">६१२, २।१।३६</span> </div><p><div>पञ्चमी भयेन। भयेनेति स्वरूपग्रहणं, नार्थस्य, प्रमाणाऽभावात्,&quot;भयभीते&quot;ति वार्तिकारम्भच्च। तेन &quot;वृकात्त्रास&quot;इत्यादौ समासो न। कथं तर्हि &quot;भोगोपरतो&quot; &quot;ग्रामनिर्गतः&quot;, इत्यादिप्रयोगः()। अत्राहुः--बहुलग्रहणात्क्वचिद्विभक्त्यन्तरमपि कृता समस्यतैति प्रागेवोक्तत्वात्, &quot;सुप्सुपे&quot;त्यनेन वा तदुपपत्तिरिति।<P></div>


</body></html>