<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="default.css"></head><body>
<meta name=viewport content="width=device-width, initial-scale=1">

<div class="sUtramIndexPurvam"><a href="1.1.1.htm">पूर्वम्: १।१।१</a></div><div class="sUtramIndexAnantaram"><a href="1.1.3.htm">अनन्तरम्: १।१।३</a></div>&nbsp;


<div class="heading">प्रथमावृत्तिः</div>



<p><span class="section">सूत्रम्॥</span> 

अदेङ्गुणः॥ <span class="sUtramIndex"><a href="GoToSutram\1.1.2">१।१।२</a></span>


<p><span class="section">पदच्छेदः॥</span> 

अदेङ् <span class="vibhaktiH">१।१</span> गुणः <span class="vibhaktiH">१।१</span>  <a class="anuvRittiH-adhaH" href="1.1.6.htm">६</a> 

<p><span class="section">समासः॥</span> 

<div>अत् च एङ् च अदेङ्</div>


<p><span class="section">अर्थः॥</span> 

<div>अ ए ओ इति एतेषां वर्णानां गुणसंज्ञा भवति</div>


<p><span class="section">उदाहरणम्॥</span> 

<div>चेता, नेता, स्तोता, कर्ता, हर्ता, तरिता, भविता॥
जयति, नयति॥
पचन्ति, पठन्ति॥
पचे, यजे, देवेन्द्रः, सूर्योदयः, महर्षिः॥</div>


<div class="heading">काशिका-वृत्तिः</div>

<div>अदेङ् गुणः  <span class="sUtramIndex">१।१।२</span> </div><p><div>गुणशब्दः संज्ञात्वेन विधीयते, प्रत्येकम्, अदेङां वर्णानां सामान्येन तद्भावितानाम्, अतद्भावितानां च। तपरकरणं त्विह सर्वार्थम्। तरिता। चेता। स्तोता। जयन्ति। अहं पचे। गुणप्रदेशाः  मिदेर् गुणः <span class="sUtramIndex"><a href="7.3.82.htm">७।३।८२</a></span> इत्येवम् आदयः। </div>


<div class="heading">लघु-सिद्धान्त-कौमुदी</div>

<div>अदेङ् गुणः <span class="sUtramIndex">२५, १।१।२</span> </div><p><div>अत् एङ् च गुणसंज्ञः स्यात्॥</div>


<div class="heading">न्यासः</div>

<div>अदेङ् गुणः। <span class="sUtramIndex">, १।१।२</span> </div><p><div>&quot;तपरकरणं त्विह सर्वार्थम्िति। सर्वस्मिन्नर्थः प्रयोजनं यस्य तत्
तथोक्तम्। तुशब्दः पूर्वस्माद्विशेषं दर्शयति। तत्र ह्रैजर्थमेव, इह तु सर्वार्थम्, अकारार्थमेङर्थमपि। असति हि तपरकरणं अदेङामणत्वात् सवर्णानां ग्रहणं सति भिन्नकालानामप्येषा सञ्ज्ञा स्यात्। ततश्च &quot;तरिता&quot; इत्यत्रान्तरत्मयाद्दीर्घस्य दीर्घ एव गुणस्यात्।ननु च वृद्धिसञ्ज्ञा गुणसञ्ज्ञाया बाधिका भविष्यति,<span class="prashna"> तत् कुतोऽयं प्रसङ्गः? </span>नैतदस्ति। एकसञ्ज्ञाधिकारे हि सञ्ज्ञया सञ्ज्ञान्तरं बाध्यते, न चात्रेकसञ्ज्ञाधि-कारः। स्यादेतत्, असत्यप्येकसञ्ज्ञाधिकारे यथा &quot;जीवति तु वंश्ये युवा&quot;<span class="sUtramIndex"><a href="4.1.163.htm">४।१।१६३</a></span> इति गोत्रसञ्ज्ञा युवसञ्ज्ञया बाध्यते, यथा च &quot;लिट् च&quot; <span class="sUtramIndex"><a href="3.4.115.htm">३।४।११५</a></span>, &quot;लिङाशिषि&quot;<span class="sUtramIndex"><a href="3.4.116.htm">३।४।११६</a></span>इति चार्धधातुकसञ्ज्ञया सार्वधातुकसंज्ञा बाध्यते,<span class="prashna"> तथा गुणसंज्ञा वृद्धिसञ्ज्ञया बाधिष्यते इति? </span>अयुक्तमेतत। युवसञ्ज्ञाविधौ तुग्रहणं नियमार्थं क्रियते। ततो युक्तं 
यद्युवसञ्ज्ञया गोत्रसञ्ज्ञा बाध्यत इति। आर्धधातुकसञ्ज्ञाऽपि यत् सार्वधातुकसञ्ज्ञा बाध्यते तदपि युक्तमेव, &quot;छन्दस्युभयथा&quot; <span class="sUtramIndex"><a href="3.4.117.htm">३।४।११७</a></span>ति वचनात्। यदि सार्व-
धातुकार्धधातुकसञ्ज्ञयोः समावेशः स्यात्, न बाध्यबाधकभावः, तदा &quot;छन्दस्युभयथा&quot;<span class="sUtramIndex"><a href="3.4.117.htm">३।४।११७</a></span> इति वचनमपार्थकं स्यात्। इह तु न किञ्चित् तथाविधं निबन्धनमस्ति, यतो वृद्धिसञ्ज्ञया गुणसञ्ज्ञा बाध्यते। अथापि कथञ्चिद्बाध्येत, एवमपि त्रिमात्रिकस्यापि गुण-
सञ्ज्ञा स्यादेव। न हि सा तया शक्या बाधितुम्, तस्य अतद्विषयत्वात्। त्रिमात्रस्यापि गुणसञ्ज्ञायां सत्यां त्रिमात्रोऽपि गुणः प्रसज्यते। ऋकारस्य हि कालतो यथैकमत्रिकोऽकारोऽन्तरतमो न सम्भवति, तथा त्रिमात्रोऽपि,<span class="prashna"> तत् कुत एतल्लभ्यते? </span>ह्यस्वेनैवास्य गुणेन भवितव्यम् न हि त्रिमात्रेणाकारेणेति। किञ्च, यदि भिन्न-
कालानामपि गुणसञ्ज्ञा स्यात्, &quot;खट्वा इन्द्रः= खट्वेन्द्रः खट्वा उर्वी खट्वोर्वी&quot; इत्यत्र त्रिमात्रत्वात् पूर्वोत्तरसमुदायात्मनः स्थानिनः &quot;आद्()गुणः&quot; <span class="sUtramIndex"><a href="6.1.84.htm">६।१।८४</a></span>इति 
त्रिमात्रो गुणः स्यात्। खट्वा ईषा= खट्वेषा, खट्वा उढा=खट्वोढा&quot; इत्यत्र चतुर्मा-
मात्रित्वात् चतुर्मात्रः। तस्मात् सर्वार्थं तपरकरणं कर्तव्यम्। &quot;तरिता&quot; इत्यादि।<span class="prashna"> &quot;तृ? </span>तप्लवनतरणयोः&quot; (धा।पा।९६९), &quot;चिञ् चयने&quot; (धा।पा।१२५१), &quot;ष्टुञ् स्तुतौ&quot;
(धा।पा।१०४३), एभ्यः &quot;ण्लुल्()तृचौ&quot;<span class="sUtramIndex"><a href="3.1.133.htm">३।१।१३३</a></span> इति तृच्। &quot;आर्धधातुकस्येड् वलादेः&quot;<span class="sUtramIndex"><a href="7.2.35.htm">७।२।३५</a></span> इतीट्, &quot;सार्वधातुकार्धधातुकयोः&quot; <span class="sUtramIndex"><a href="7.3.84.htm">७।३।८४</a></span> इति गुणः, सु, &quot;ऋदुशनस्()&quot;<span class="sUtramIndex"><a href="7.1.94.htm">७।१।९४</a></span> इत्यादिना अनङ, &quot;सर्वनामस्थाने च&quot; <span class="sUtramIndex"><a href="6.4.8.htm">६।४।८</a></span> इति दीर्घः। एतानि त्रीणि यथाक्रमदेङां तद्भावितानामुदाहरणानि। &quot;पठन्ति, पठन्&quot; इत्यकारस्यात्द्भावितस्योदाहरणे। अत्रान्त्याकारस्य गुणसञ्ज्ञायां &quot;अतो गुणे&quot; <span class="sUtramIndex"><a href="6.1.94.htm">६।१।९४</a></span> पररूपत्वं भवति। पठन्निति शत्रन्तमेतत्। एकास्यातद्भावितस्यकार्योदाहरणम्- &quot;अहं पचे&quot; इत्यादि। ओकारस्यातद्भावितस् तन्न 
सम्भवतीति न प्रदश्र्यते।

</div>


<div class="heading">बाल-मनोरमा</div>

<div>अदेङ्गुणः <span class="sUtramIndex">१९, १।१।२</span> </div><p><div>अदेङ्गुणः। संज्ञाप्रस्तावात्संज्ञेति लभ्यते।<span class="prashna"> अच्च एङ्? </span>चेति समाहारद्वन्द्वः। तदाह--अदेङ् चेत्यादिना।<P></div>


<div class="heading">तत्त्व-बोधिनी</div>

<div>अदेङ्गुणः <span class="sUtramIndex">१८, १।१।२</span> </div><p><div>अदेङ्गुणः। तपरकरणमिह सर्वार्थम्। तेन &quot;गङ्गोदक&quot;मित्यत्र त्रिमात्रो न। &quot;तरती&quot;त्यत्र त्वकार एव, नतु कदाचिदाकारः। नच प्रमाणत आन्तर्येण नियमसिद्धिः, रपरत्वे कृते एकस्याध्यर्धमात्रत्वादपरस्यार्धतृतीयमात्रत्वात्। गुणप्रदेशास्तु-&quot;आद्गुणः&quot; &quot;अतो गुणे&quot; इत्यादयः।<P></div>


</body></html>