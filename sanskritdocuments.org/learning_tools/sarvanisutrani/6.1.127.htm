<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="default.css"></head><body>
<meta name=viewport content="width=device-width, initial-scale=1">

<div class="sUtramIndexPurvam"><a href="6.1.126.htm">पूर्वम्: ६।१।१२६</a></div><div class="sUtramIndexAnantaram"><a href="6.1.128.htm">अनन्तरम्: ६।१।१२८</a></div>&nbsp;


<div class="heading">सूत्रम्</div>

दिव उत्॥ <span class="sUtramIndex"><a href="GoToSutram\6.1.127">६।१।१२७</a></span>


<div class="heading">काशिका-वृत्तिः</div>

<div>दिव उत्  <span class="sUtramIndex">६।१।१३१</span> </div><p><div>एङः पदान्तादति <span class="sUtramIndex"><a href="6.1.105.htm">६।१।१०५</a></span> इत्यतः पदग्रहणम् अनुवर्तते। दिवः इति प्रातिपदिकं गृह्यते, न धातुः, सानुबन्धकत्वात्। दिवः पदस्य उकारादेशो भवति। दिवि कामो यस्य द्युकामः। द्युमान्। विमलद्यु दिनम्। द्युभ्याम्। द्युभिः। निरनुबन्धकग्रहणादिह न भवति, अक्षद्यूभ्याम्, अक्षद्यूभिः इति। तपरकरनम् ऊठो निवृत्त्यर्थम्, द्युभ्याम्, द्युभिः इति। अत्र हि परत्वातूथ् प्राप्नोति।<span class="prashna"> पदस्य इति किम्? </span>दिवौ। दिवः। </div>


<div class="heading">लघु-सिद्धान्त-कौमुदी</div>

<div>दिव उत् <span class="sUtramIndex">२६६, ६।१।१२७</span> </div><p><div>दिवोऽन्तादेश उकारः स्यात् पदान्ते। सुद्युभ्यामित्यादि॥ चत्वारः। चतुरः। चतुर्भिः। चतुर्भ्यः॥</div>


<div class="heading">न्यासः</div>

<div>दिव उत्?। <span class="sUtramIndex">, ६।१।१२७</span> </div><p><div>&quot;सानुबन्धकत्वात्()&quot; इति।<span class="prashna"> कस्य धातोरनन्तरम्()? </span><span class="prashna">प्रकृतत्वात्? </span>तस्यैव। दीव्यतिर्घातुः सानुबन्धः, प्रतिपदिकं तु दिवित्येतन्निरनुबन्धकम्(), निरनुबन्धकस्य च सूत्र उपादानम्();<span class="prashna"> तस्मात्? </span>&quot;निरनुबन्धकस्य ग्रहणे न सानुबन्धकस्य&quot; (व्या।प।५३) इति प्रातिपदिकस्येदं ग्रहणम्(), न धातोरिति। &quot;द्युकामः&quot; इति। दिविकामोऽस्येति बहुव्रीहिः, दिवं कामयत इति वा।<span class="vArtikA"> &quot;शीलिकामिभिक्षाचरिभ्यो णो वक्तव्यः&quot; (वा</span>।२२९) इति णप्रत्ययः। &quot;द्युमान&quot; इति। द्यौरस्यास्तीति &quot;तदस्यास्त्यस्मिन्निति मतुप्()&quot; <span class="sUtramIndex"><a href="5.2.93.htm">५।२।९३</a></span>। &quot;विमलद्यु दिनम्()&quot; इति। विमला द्यौरस्मिन्निति बहुव्रीहिः। &quot;अक्षद्यूभ्याम्(), अक्षद्यूभिः&quot; इति। अक्षशब्द उपपदे दीव्यतेर्धातोः क्विप्(), &quot;च्छ्षोः शूडनुनासिके च&quot; <span class="sUtramIndex"><a href="6.4.19.htm">६।४।१९</a></span> इत्यूठ्()। 
अथ तपकरणं किमर्थम्(), यावता यद्यपि &quot;ऋत उत्()&quot; (६।१।<span class="prashna">१११) इत्यत्र तपकरणेन &quot;भाव्यमानोऽप्युकारः सवर्णान्? </span>गृह्लाति&quot; (चां।प।पा।४४) इति ज्ञापितम्(), तथाप्यत्रान्तर्यतोऽद्र्धमात्राकालस्य व्यजञ्जनस्य मात्रिक एव भविष्यति;<span class="prashna"> न दीर्घः? </span>इत्यत आह--&quot;तपकरणम्()&quot; इत्यादि। यद्यप्यनेन दीर्गो न प्राप्नोति,<span class="prashna"> लक्षणान्तरेण तु द्युभ्यां द्युभिः--इत्यत्रोठ्? </span>प्राप्नोति, अतः स मा भूदित्येवमर्थं तपरकरणम्()। स्यादेतत्()। ननु चोठ्प्राप्तिरेव नास्ति,<span class="prashna"> किं तन्निवृत्त्यर्थेन तपरकरणेन? </span>इत्यत आह--&quot;द्युभ्याम्(), द्युभिः&quot; इति। &quot;अत्र हि&quot; इत्यादि। उत्त्वस्यावकाशो यत्र झलादिः क्विप्परो न विद्यते--विमलद्यु दिनमिति, ऊठोऽवकाशः--अक्षद्यूभ्यामिति; द्युभ्यामित्यादावुभयप्रसङ्गे परत्वादूठ् प्राप्नोति, तपरकरणादुत्त्वमेव भवति। यदि तर्हि प्राप्तस्योठो निवृत्त्ये तपरकरणं क्रियते, एवं सति &quot;चछ्वोः शूडनुनासिके च&quot; (६।४।<span class="prashna">१९) इत्यतर कथं &quot;द्युभ्याम्? </span>द्युभिः&quot; इति परेण चोदिते यद्वक्ष्यति--"ऊठि कृते &quot;दिव उत्()&quot; इति परत्वान्मात्राकालो भविष्यति" इति, तद्विरुध्यते;<span class="prashna"> तस्योठि कृतेऽभिनिवृत्ते तस्य स्थाने मात्राकाल उकारो भविष्यतीत्ययमर्थः? </span>नास्ति विरोधः; &quot;ऊठि कृते&quot; इत्यस्य हि ग्रन्थस्य पूर्वेण चोद्यग्रन्थेन सह सम्बन्धः, नेतरेण परिहारग्रन्थेन।<span class="prashna"> तत्र &quot;केचिदत्र क्ङितीति नानुवत्र्तयन्ति&quot; इत्यस्मिन्? </span>दर्शनान्तरे उपन्यस्ते &quot;कथं द्युभ्यां द्युभिरित्यूठि कृते&quot; इति देश्यम्()। तत्रायं चोदयितुरभिप्रायः--यदि क्ङितीति नानुवत्र्तेत, तदा द्युभ्यां द्युभिरितयतराप्यूडेव कत्र्तवयः, ततश्चोठि कृते कथं द्युभ्यां द्युभिरिति सिध्यति, यावता द्यूभ्यां द्यूभिरिति भवितव्यमित्यस्य देश्यस्य &quot;दिव उत्()&quot; इति तपरत्वान्मात्राकालो भविष्यतीत्येष परिहारः।<span class="prashna"> अत्राप्ययं परिहत्र्तरभिप्रायः--तपरकरणस्यैतदेव प्रयोजनम्()--ऊठ्? </span>मा भूदति; अन्यथा तदनर्थकं स्यात्(),<span class="prashna"> तस्मादुत्त्वमेव कत्र्तव्यम्? </span>न तूड्भाव इति। ये तु &quot;क्ङिति&quot; इत्यनुवत्र्तयन्ति, तेषां तपरकरणं विस्पष्टार्थम्()॥ 

</div>


<div class="heading">बाल-मनोरमा</div>

<div>दिव उत् <span class="sUtramIndex">, ६।१।१२७</span> </div><p><div>भ्यामादौ हलि विशेषमाह--दिव उत्। अन्तादेश इति। अलोऽन्त्यसूत्रलभ्यम्। पदान्त इति। पदान्तादित्युनुवृत्तं सप्तम्या विपरिणम्यत इति भावः। उतस्तपरत्वं तु &quot;भाव्यमान उकारः सवर्णग्राहकः&quot; इति ज्ञापनार्थमिति &quot;तित्स्वरित&quot;मिति सूत्रे भाष्ये स्पष्टम्। सुद्युभ्यामिति। वकारस्य उत्त्वे इकारस्य यण्। अत्र उकारस्य &quot;हल&quot; इति दीर्घस्तु न, वकारस्थाने उकारस्य संप्रसारणत्वाऽनवसायात्, संप्रसारणशब्देन विहितस्यैव इक्स्थानिकस्य यणः संप्रसारणत्वादिति &quot;इग्यणः&quot; इति सूत्रे शब्देन्दुशेखरे स्पष्टम्। इत्यादीति। सुदिवे। सुद्युभ्यः। सुदिवः सुदिवोः सुदिवाम्। सुद्युषु। इति वान्ताः। अथ रेफान्ताः। &quot;चतेरुरन्&quot; इत्युणादिषु चतुर्()शब्दो व्युत्पादितो नित्यं बहुवचनान्तः। चत्वार इति। जसि रूपम्। &quot;चतुरनडुहोः&quot; इत्युकारादाम्। उकारस्य यणिति भावः। चतुर इति। शसादौ सर्वनामस्थानत्वाऽभावान्नाम्। चतुर् आमिति स्थिते ह्यस्वाद्यन्तत्वाऽभावान्नुट()प्राप्ते--।<P></div>


<div class="heading">तत्त्व-बोधिनी</div>

<div>दिव उत् <span class="sUtramIndex">२९७, ६।१।१२७</span> </div><p><div>दिव उत्। तपरकरणमिह &quot;द्युभ्या&quot;मित्यादावुकारस्य संप्रसारणत्वात् &quot;हलः&quot;इति दीर्घे प्राप्ते तन्निवारणायेत्याहुः। इति वान्ताः। चत्वार इति। &quot;चतेरुरन्ित्युरन्प्रत्ययान्तश्चतुर्श ब्दः। ततो जसि &quot;चतुरनडुहो&quot;रित्याम्। <P></div>


</body></html>