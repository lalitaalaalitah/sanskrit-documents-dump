<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="default.css"></head><body>
<meta name=viewport content="width=device-width, initial-scale=1">

<div class="sUtramIndexPurvam"><a href="4.3.141.htm">पूर्वम्: ४।३।१४१</a></div><div class="sUtramIndexAnantaram"><a href="4.3.143.htm">अनन्तरम्: ४।३।१४३</a></div>&nbsp;


<div class="heading">सूत्रम्</div>

नित्यं वृद्धशरादिभ्यः॥ <span class="sUtramIndex"><a href="GoToSutram\4.3.142">४।३।१४२</a></span>


<div class="heading">काशिका-वृत्तिः</div>

<div>नित्यं वृद्धशराऽदिभ्यः  <span class="sUtramIndex">४।३।१४४</span> </div><p><div>भाषायाम् अभक्ष्याच्छादनयोः इत्येव। वृद्धेभ्यः प्रातिपदिकेभ्यः शरादिभ्यश्च अभक्ष्याच्छादनयोः विकारावयवयोः भाषायां विषये नित्यं मयट् प्रत्ययो भवति। वृद्धेभ्यस् तावत्  आम्रमयम्। शालमयम्। शाकमयम्। शरादिभ्यः  शरमयम्। दर्भमयम्। मृन्मयम्।<span class="prashna"> नित्यग्रहणं किं यावता आरम्भसामर्थ्यादेव नित्यं भविस्यति? </span>एकाचो नित्यं मयटमिच्छन्ति, तदनेन क्रियते, त्वङ्मयम्, स्रङ्मयम् , वाङ्मयम् इति। शर। दर्भ। मृत्। कुटी। तृण। सोम। बल्वज। शरादिः। </div>


<div class="heading">लघु-सिद्धान्त-कौमुदी</div>

<div>नित्यं वृद्धशरादिभ्यः <span class="sUtramIndex">१११६, ४।३।१४२</span> </div><p><div>आम्रमयम्। शरमयम्॥</div>


<div class="heading">बाल-मनोरमा</div>

<div>नित्यं वृद्धशरादिभ्यः <span class="sUtramIndex">१५०३, ४।३।१४२</span> </div><p><div>नित्यं वृद्ध। &quot;मय&quot;डिति शेषः। उक्तविकल्पस्यापवादः।<P>एकाचो नित्यमिति। &quot;नित्य&quot;मिति योगविभागलब्धमिदम्। अण्णन्तादिति। अपामिदमापम्। &quot;तस्येद&quot;मित्यण्। ततः स्वार्थे चतुर्वर्णादित्वात् ष्यञि आप्यमिति रूपमित्यर्थः।<P></div>


<div class="heading">तत्त्व-बोधिनी</div>

<div>नित्यं वृद्धशरादिभ्यः <span class="sUtramIndex">११७१, ४।३।१४२</span> </div><p><div>नित्यं वृद्ध। इह &quot;भाषायामभक्ष्याच्छादनयो&quot;रित्यनुवर्तत इति वृत्तिः। नन्वेवमानन्दमयाधिकरणे शङ्कराचार्यैः &quot;अन्योन्तर आत्मानन्दमयः&quot;इति श्रुतौ &quot;आनन्दमय इति विकारे मय&quot;डित्युक्तं तत्कथं सङ्गच्छतां()। &quot;प्राचुर्ये मय&quot;डिति तु वक्तुमुचितमिति चेत्। अत्राहुः---प्राचुर्ये मयट()पि प्रकृत्यर्थविरोधिनो दुःखस्य लेशतोऽनुवृत्तिलाभात्प्रकृते विकारार्थः पर्यवस्यतीति तेषामाशयः। यद्वा &quot;नित्यं वृद्धे&quot;त्यत्र भाषाग्रहणं नानुवर्तते। अनुवृत्तावपि &quot;भाषायां नित्यम्, अन्यत्र क्वाचित्कः&quot;इत्याश्रित्य मयट् सुसाधः। अथ वा &quot;हेतुमनुष्येभ्य&quot;इत्यनुवर्तमाने &quot;मयट् चे&quot;ति सूत्रेण आगतार्थे मयट्। विकार इति त्वार्थिकार्थकथनमेव। अतः शङ्करभगवत्पादोक्तिरनवद्यैवेति। शरमयमिति। शर दर्भ मृत्कटी तृण सोम बल्वज इति शरादिः।<P>एकाचो नित्यम्। एकाचो नित्यमिति।&quot;नित्यं वृद्धे&quot;ति नित्यग्रहणं योगविभागेनान्यत्रापि क्वचिद्विधानार्थं, तेनैतल्लभ्यत इति भावः। एकाच्त्वादेव सिद्धे शदादिषु मृच्छब्दपठनं विस्पष्टार्थमित्याहुः।<P></div>


</body></html>