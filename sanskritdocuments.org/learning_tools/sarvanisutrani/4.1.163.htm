<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="default.css"></head><body>
<meta name=viewport content="width=device-width, initial-scale=1">

<div class="sUtramIndexPurvam"><a href="4.1.162.htm">पूर्वम्: ४।१।१६२</a></div><div class="sUtramIndexAnantaram"><a href="4.1.164.htm">अनन्तरम्: ४।१।१६४</a></div>&nbsp;


<div class="heading">सूत्रम्</div>

जीवति तु वंश्ये युवा॥ <span class="sUtramIndex"><a href="GoToSutram\4.1.163">४।१।१६३</a></span>


<div class="heading">काशिका-वृत्तिः</div>

<div>जीवति तु वंश्ये युवा  <span class="sUtramIndex">४।१।१६३</span> </div><p><div>अभिजनप्रबन्धो वंशः। तत्र भवो वंश्यः पित्रादिः। तस्मिन् जीवति सति पौत्रप्रभृत्यपत्यं युवसंज्ञं भवति। पौत्रप्रभृति इति च न सामानाऽधिकरण्येन अपत्यं विशेषयति, किं तर्हि, षष्ठ्या विपरिणम्यते पौत्रप्रभृतेर् यदपत्यम् इति। तेन चतुर्थादारभ्य युव। संज्ञा विधीयते। गार्ग्यायणः। वात्स्यायनः। तुशब्दो ऽवधारणार्थो युव एव न गोत्रम् इति। </div>


<div class="heading">लघु-सिद्धान्त-कौमुदी</div>

<div>जीवति तु वंश्ये युवा <span class="sUtramIndex">१०१३, ४।१।१६३</span> </div><p><div>वंश्ये पित्रादौ जीवति पौत्रादेर्यदपत्यं चतुर्थादि तद्युवसंज्ञमेव स्यात्॥</div>


<div class="heading">न्यासः</div>

<div>जीवति तु वंश्ये युवा। <span class="sUtramIndex">, ४।१।१६३</span> </div><p><div>&quot;अभिजनप्रबन्धः&quot; इति। अभजनाः = पितामहादयः, प्रबन्धः = सन्तानः, तत्र भवो वंश्य इति दिगादित्वाद्यत्। &quot;पौत्रप्रभृत्यपत्यम्&quot; इति। षष्ठीसमासः। &quot;पौत्रप्रभृतीति च&quot; इत्यादि। यदि पौत्रप्रभृतीत्येतत् सामानाधिकरण्येनापत्यं विशेषयेत् पौत्रप्रभृति यदपत्यमिति तदारभ्य युवसंज्ञा स्यात्, तच्चानिष्टम्।<span class="prashna"> तस्मान्नैतत् सामानाधिकरण्येनापत्यस्य विशेषणम् किं तर्हि? </span>अर्थाद्विभवनक्तविपरिणामे कृते षष्ठ()न्ततामापन्नं वैयधिकरण्येन पौत्रप्रभृर्यदपत्यमिति, तथा सति यदिष्टं सम्पद्यते तद्दर्शयितुमाह-- &quot;तेन&quot; इत्यादि। यत एवं विभक्तिविपरिणामे कृते पौत्रप्रभृतीत्यनेन षष्ठ()न्तेनापत्यं विशेष्यते तेन चतुर्थादारभ्य युवसंज्ञा विधीयते, तस्य च विभक्तपरिणामस्यापत्यं हेतुः। अपत्यशब्दो हि सम्बन्धिशब्दत्वनाद्धेत्वाद्यपेक्षते,तत्र षष्ठ()आ हेतुर्भवति। सन्निहितत्वाच्च। पौत्रप्रभृति तस्येत्येतदेवापेक्षते, ततस्तत्रैव षष्ठीं प्रकल्पयति।यदि तह्र्रपत्यग्रहमसामथ्र्यात् पौत्रप्रभृतेः षष्ठीविपरिणामो भवति,<span class="prashna"> पूर्वसूत्रेऽपि कस्मान्न भवति? </span>तत्र प्रथमाया अनवकाशत्वात्। पूर्वसूत्रे ह्रकृतार्था प्रथमा, ततो न शक्यते तस्याः षष्ठीं विपरिणमयितुम्। इह तु कृतार्था शक्यते षष्ठीभावेन विपरिणमयितुम्। &quot;गाग्र्यायणः&quot; इति। इह युवसंज्ञायां सत्यां &quot;गोत्राद्यून्यस्त्रियाम्&quot; <span class="sUtramIndex"><a href="4.1.94.htm">४।१।९४</a></span> इति गोत्रप्रत्ययान्ताद्यूनि प्रत्ययो भवति। &quot;तु शब्दोऽवधारणार्थः&quot; इति।<span class="prashna"> कः पुनः संज्ञासमावेशे दोषः कथ्यते? </span>शालङ्केरपत्यं युवा &quot;यञिञोश्च&quot; <span class="sUtramIndex"><a href="4.1.101.htm">४।१।१०१</a></span> इति फक्, पैलस्यापत्यं युवा &quot;अणो द्व्यचः&quot;<span class="sUtramIndex"><a href="4.1.156.htm">४।१।१५६</a></span> इत फिञ्,तयोः &quot;पैलादिभ्यश्च&quot; <span class="sUtramIndex"><a href="1.4.58.htm">१।४।५८</a></span> इति लुगुच्यते-- शालङ्किर्युवा, पैलो युवेति। यदि च गोत्रयुवसंज्ञयोः समावेशः स्यात् तदा शालङ्केर्यूनश्छात्रा इत्यर्थविवक्षायां प्राग्दीव्यतीयेऽजादौ प्रत्यये विषयभूते गोत्रादयः &quot;गोत्रेऽलुगचि&quot; <span class="sUtramIndex"><a href="4.1.89.htm">४।१।८९</a></span> इत्यलुक् स्यात्। ततस्तस्माद्यूनो गोत्रसंज्ञा मा भूदित्यवधारणार्थस्तुशब्दः क्रियते॥

</div>


<div class="heading">बाल-मनोरमा</div>

<div>जीवति तु वंश्ये युवा <span class="sUtramIndex">१०७३, ४।१।१६३</span> </div><p><div>जीवति। वंशः--उत्पादकपित्रादिपरम्परा। तत्र भवो वंश्यः। दिगादित्वाद्यत्। तदाह--वंश्ये पित्रादौ जीवतीति। जीवतीति सप्तम्यन्तम्। पौत्रादेरिति। पूर्वसूत्रात्पौत्रप्रभृति इत्यनुवृत्तं षष्ठ()आ विपरिणम्यत इति भावः। यदपत्यमिति। &quot;तस्यापत्य&quot;मित्यतस्तदनुवृत्तेरिति भावः। तुरवधारणे युवेत्यनन्तरं द्रष्टव्यः। तदाह--युवसंज्ञमेनेति। तेन एकसंज्ञाधिकारबहिर्भावेऽपि गोत्रसंज्ञाया अपि अस्मिन्न समावेश इति भावः। युवसञ्ज्ञया सहगोत्रसंज्ञायाः समावेशे तु शालङ्का इति पैलीया इति च न स्यात्। शलङ्कुः कश्चित्, तस्य गोत्रापत्यं शालङ्किः। इञ्। पैलादिगणे शालङ्कीति पाठात्प्रकृतेः शलङ्कादेशश्च। शालङ्केरपत्यं युवापि शालङ्किरेव। &quot;यञिञोस्चे&quot;ति फक्। &quot;पैलादिभ्यश्चे&quot;ति तस्य लुक्। शालङ्केर्यूनछात्रा इत्यर्थे &quot;इञश्चे&quot;त्यणि &quot;शालङ्का&quot; इति रूपम्। तथा पीलाया गोत्रापत्यं पैलः। &quot;पीलाया वा&quot; इत्यण्। पैलस्यापत्यं युवापि पैल एव। &quot;अणो द्व्यचः&quot; इति फिञ्। &quot;पैलादिभ्यश्चे&quot;ति तस्य लुक्। पैलस्य यूनश्छात्र इत्यर्थे वृद्धाच्छः। &quot;पैलीया&quot; इति रूपम्। युवगोत्रसंज्ञयोः समावेशे तु &quot;गोत्रेऽलुगचि&quot; इति फक्फिञोरलुक्प्रसज्येतेत्यलम्।<P></div>


<div class="heading">तत्त्व-बोधिनी</div>

<div>जीवति तु वंश्ये युवा <span class="sUtramIndex">८९९, ४।१।१६३</span> </div><p><div>जीवति तु वंश्ये। पितृपितामहाद्युत्पादकप्रबन्धो वंशः। तत्र भवो वंश्यः। दिगादित्वाद्यत्। &quot;पौत्रप्रभृती&quot;त्यनुवृत्तं षष्ठ()आ विपरिणम्यते, व्याख्यानात्, &quot;गोत्राद्यून्यस्त्रिया&quot;मिति लिङ्गाच्चेत्याह---पौत्रादेरिति। तुशब्दोभिन्नक मो युवेत्यस्मात्परो बोध्यः। स च एवकारार्थ इति व्याचष्टे।<P></div>


</body></html>