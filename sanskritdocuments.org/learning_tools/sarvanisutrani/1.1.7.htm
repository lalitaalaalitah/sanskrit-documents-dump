<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="default.css"></head><body>
<meta name=viewport content="width=device-width, initial-scale=1">

<div class="sUtramIndexPurvam"><a href="1.1.6.htm">पूर्वम्: १।१।६</a></div><div class="sUtramIndexAnantaram"><a href="1.1.8.htm">अनन्तरम्: १।१।८</a></div>&nbsp;


<div class="heading">प्रथमावृत्तिः</div>



<p><span class="section">सूत्रम्॥</span> 

हलोऽनन्तराः संयोगः॥ <span class="sUtramIndex"><a href="GoToSutram\1.1.7">१।१।७</a></span>


<p><span class="section">पदच्छेदः॥</span> 

हलः <span class="vibhaktiH">१।३</span> अनन्तराः <span class="vibhaktiH">१।३</span> संयोगः <span class="vibhaktiH">१।१</span> 

<p><span class="section">समासः॥</span> 

<div>न विद्यतेऽन्तरं येषां, ते अनन्तराः, बहुव्रीहिः</div>


<p><span class="section">अर्थः॥</span> 

<div>अनन्तराः व्यवधानरहिताः हलः संयोगसंज्ञकाः भवन्ति।</div>


<p><span class="section">उदाहरणम्॥</span> 

<div>अग्निः, अत्र ग् न्। अश्वः अत्र श् व्। इन्द्रः अत्र न् द् र्। गोमान्, यवमान्, चितवान्।</div>


<div class="heading">काशिका-वृत्तिः</div>

<div>हलो ऽनन्तराः संयोगः  <span class="sUtramIndex">१।१।७</span> </div><p><div>भिन्नजातीयैरज्भिरव्यवहितः श्लिष्टौच्चारिता हलः संयोगसंज्ञा भवन्ति। समुदायः संज्ञी। जातौ चेदं बहुवचनम्। तेन द्वयोर् बहूनां च संयोगसंज्ञा सिद्धा भवति। अग्निः इति गनौ। अश्वः इति शवौ। कर्णः इति रणौ। इन्द्रः, चन्द्रः मन्द्रः इति नदराः। उष्ट्रः, राष्ट्रम्, भ्राष्ट्रम् इति षटराः। तिलान्स्त्र्यावपति इति नसतरयाः, नतसतरया वा।<span class="prashna"> हलः इति किम्? </span>तितौच्छत्रम्  संयोगान्तस्य लोपः <span class="sUtramIndex"><a href="8.2.23.htm">८।२।२३</a></span> इति लोपः स्यात्।<span class="prashna"> अनन्तराः इति किम्? </span>पचति पनसम्  स्कोः संयोगाऽद्योरन्ते च <span class="sUtramIndex"><a href="8.2.29.htm">८।२।२९</a></span> इति लोपः स्यात्। संयोगप्रदेशाः  सम्योगान्तस्य लोपः <span class="sUtramIndex"><a href="8.2.23.htm">८।२।२३</a></span> इत्येवम् आदयः। </div>


<div class="heading">लघु-सिद्धान्त-कौमुदी</div>

<div>हलोऽनन्तराः संयोगः <span class="sUtramIndex">१३, १।१।७</span> </div><p><div>अज्भिरव्यवहता हलिः संयोगसंज्ञाः स्युः॥</div>


<div class="heading">न्यासः</div>

<div>हलोऽनन्तराः संयोगः। <span class="sUtramIndex">, १।१।७</span> </div><p><div>अन्तरं छिद्रं विवरं वर्णशून्यः काल इत्यर्थः। न विद्यतेऽन्तरं यषां ते
तथोक्ताः। &quot;भिन्नजातीयैः&quot; इत्यादि। भिन्नजातीयैरिति वचनं भिन्नजातीयानामेव लोके व्यवधायकत्वदर्शनात्। तथा हि कश्चित् केनचित् किमनन्तरे परे ब्राआहृणकुले इति पृष्टः सन्नाह- नानन्तरे, वृषलकुलमनयोर्मध्ये प्रतिवसीति। &quot;श्लिष्टोच्चारितस्य हलः सञ्ज्ञा स्यादिह निर्वायाय्, निर्यायादिति &quot;वान्यस्य संयोगादेः&quot; <span class="sUtramIndex"><a href="6.4.68.htm">६।४।६८</a></span> इत्येत्वं स्यात्, इह च &quot;संस्कषीष्ट&quot; इति &quot;ऋतश्च संयोगादेः&quot; <span class="sUtramIndex"><a href="7.2.43.htm">७।२।४३</a></span> इतीट्, इह च 
&quot;संस्क्रियते&quot; इति &quot;गुणोऽर्तिसंयोगाद्योः&quot; <span class="sUtramIndex"><a href="7.4.29.htm">७।४।२९</a></span> इति गुणः- इत्येवमादयोऽन्येऽपि बहवो दोषाः प्रत्येकं हलां सञ्ज्ञित्वे भाष्य उद्भाविताः। यद्यपि तत्रैव ते कथ-
ञ्चित् प्रयासेन परिह्मताः, तथापि यस्तु तत्परिहारेण प्रतिपत्तौ साध्यायां प्रति-
पत्तिगौरवदोष आपद्यते सोऽपरिहार्य एव। समुदाये तु सञ्ज्ञिनि दोषाशङ्काऽपि नास्ति। तस्मात् स एव सञ्ज्ञी युक्त इत्यालोच्याह- &quot;समुदायः सञ्ज्ञी&quot; इति। ननु च यत्र
सहभूतानां कार्यमिच्छति तत्र यत्न आरभ्यते, यथा- &quot;उभे अभ्यस्तम्&quot; <span class="sUtramIndex"><a href="6.1.5.htm">६।१।५</a></span> इति 
उभेग्रहणं करोति, न चेह कश्चिद्यत्नः कृतः, तत्कथं समुदायस्य सञ्ज्ञा लभ्यते?
इहापि कृत एव यत्न इत्यदोषः।<span class="prashna"> पुनरसौ? </span>महत्याः सञ्ज्ञायाः करणम्। &quot;लघ्वर्थं हि
सञ्ज्ञाकरणम्&quot; (व्या।प।१३५) इति महत्याः सञ्ज्ञायाः करणं प्रयोजनमन्तरेण न सम्भाव्यते। तस्मान्महानत्र सञ्ज्ञीत्येतत् सूचयितुं महती सञ्ज्ञा कृतेति गम्येति। तथा
चोक्तम्- &quot;इङ्गितेनोन्मिषितेमन महता वा सूत्रप्रबन्धेनाचार्याणामभिप्रायो लक्ष्यते&quot; इति। एवं च महान् सञ्ज्ञी भवति, यदि समुदायः सञ्ज्ञी भवति, नैकैको हळ्। तस्मादुप-
पन्नमेतत् समुदायः सञ्ज्ञीति &quot;हलः&quot; इति बहुवचननर्देशाद्()द्वयोः सञ्ज्ञा न सिद्ध्यतीति यश्चोदयेत् तं प्रत्याह- &quot;जातौ च &quot; इत्यादि। चशब्दो यस्मादर्थे। यस्माज्जातौ बहुवचनं तेन द्वयोर्बहूनां च संयोगसञ्ज्ञा सिद्धा भवति। अग्निरित्यादिकं रूपोदाहरणं
द्रष्टव्यम् &quot;तिलान्स्त्रावपति&quot; इत्यादि। &quot;हे मपरे वा&quot; <span class="sUtramIndex"><a href="8.3.26.htm">८।३।२६</a></span> इत्यतो वेति वत्र्तमाने , &quot;डः सि धुट्&quot; <span class="sUtramIndex"><a href="8.3.29.htm">८।३।२९</a></span> इत्यतो धुडिति च, &quot;नश्च&quot; <span class="sUtramIndex"><a href="8.3.30.htm">८।३।३०</a></span> इति पक्षे धुट्, 
&quot;खरि च&quot; <span class="sUtramIndex"><a href="8.4.54.htm">८।४।५४</a></span> इति च तकारः। तत्र यदा धुण्()नास्ति तदा&quot;नसतयाः&quot; इति। यदा त्वस्ति तदा &quot;नतसतरयाः&quot;। &quot;तितौच्छत्रम्&quot; इति। &quot;तनोतेर्डौः सन्वच्च(द।उ।१।१६०) इति डौ-
प्रत्यये टिलोपे द्विर्वचने च कृते रूपम्। &quot;संयोगान्तस्य लोपः&quot;स्यात् इति। यद्य-
त्राकारस्योकारेण सञ्ज्ञा स्यादित्यभिप्रायः। न च लोपे सत्युकारोपदेशस्य वैयथ्र्यमाशङ्कनीयम्। यत्र पदसञ्ज्ञा नास्ति तितौनीत्यादौ, तत्र श्रूयमाणत्वात्। &quot;पचति&quot; इति 
रूपप्रत्युदाहरणम्, &quot;पनसम्&quot; इति कार्यप्रत्युदाहरणम् &quot;स्कोः संयोगाद्योरिति लोपः 
स्यात्&quot; इति। यदि सकारनकारयोः सान्तरयोरपि संयोगसञ्ज्ञा स्यादिति भावः।


</div>


<div class="heading">बाल-मनोरमा</div>

<div>हलोऽनन्तराः संयोगः <span class="sUtramIndex">३२, १।१।७</span> </div><p><div>हलोऽनन्तराः संयोगः। &quot;अन्तर&quot;शब्दोऽत्र व्यवधाने वर्तते। &quot;अन्तरमवकाशावधिपरिधानान्तर्धिभेदतादर्थ्ये&quot; इत्यमरः। व्यवधानं च विजातीयेनैव। अविद्यमानमन्तरं व्यवधानं येषामिति विग्रहः। &quot;नञोऽल्त्यर्थाना&quot;मिति विद्यमानपदस्य लोपः। तदाह--अज्भिरित्यादिना। तत्र हलौ च हलश्च हल इत्येकशेषः। तेन द्वयोरपि संयोगसंज्ञा लभ्यते। ततश्च शिक्षेत्यत्र &quot;गुरोश्च&quot; हलः इत्यप्रत्ययः सिध्यति। अत्र च समुदायस्यैव संयोगसंज्ञा, महासंज्ञाकरणात्, व्याख्यानाच। नतु प्रत्येकम्। तथा सति &quot;सुदृषत्प्रासाद&quot; इत्यत्र पकारसन्निधौ तकारस्य संयोगत्वापत्तौ संयोगान्तलोपापत्तेः। यत्र तु बहवो हलः श्लिष्टास्तत्रापि द्वयोद्र्वयोः संयोग९संज्ञा न तु बहूनामेवेति शब्देन्दुशेखरे स्पष्टम्। <P></div>


<div class="heading">तत्त्व-बोधिनी</div>

<div>हलोऽनन्तराः संयोगः <span class="sUtramIndex">३७८, १।१।७</span> </div><p><div>हलोऽनन्तराः संयोगः। तध्वर्थमेकाक्षरायां संज्ञायां कर्तव्यायां &quot;संयोग&quot; इति महासंज्ञाकरणमन्वर्थसंज्ञाज्ञापनार्थं-संयुज्यन्तेऽस्मिन्समुदाये वर्णा इति। तेनात्र समुदाये वाक्यपरिसमाप्तिर्न तु गुणवृध्द्या दिसंज्ञावत्प्रत्येकम्। तथाहि सति &quot;दृषद्विभर्ती&quot;त्यत्र बकारसंनिधौ दकारस्य संयोगत्वात्संयोगान्तलोपः स्यात्। &quot;निर्याया&quot;दित्यत्र यकारः संयोग इति &quot;वान्यस्य संयोगादे&quot;रित्येत्त्वं स्यात्। सिद्धान्ते तु &quot;अचो रहाभ्या&quot;मिति द्वित्वे सत्यपि तस्याऽसिद्धत्वादेत्त्वमत्र न भवति। &quot;हल&quot; इति जातौ बहुवचनम्, &quot;जात्याख्यायामेकस्मिन्बहुवचन&quot;मिति वचनात्। तेन द्वयोरपि संयोगसंज्ञा भवतीति &quot;शिक्षे&quot;त्यादौ &quot;गुरोश्च हलः&quot; इत्यप्रत्ययः सिध्यति। यत्र बहवो हलः संश्लिष्टास्तत्र द्वयोर्बहूनां चाऽविशेषेण संज्ञेति स्थितमाकरे। यदि तु बहूनामेव स्यात्तर्हि &quot;गोमान्तकरोती&quot;त्यत्र मतुपस्तकारस्य संयोगान्तलोपो न स्यादिति दिक्। हलः किम्?, तितौभ्याम्। अत्र &quot;तनोतेर्डौः सन्वच्चे&quot;ति &quot;डौ&quot;प्रत्ययः। सन्वद्भावाद्द्रित्वं, &quot;सन्यतः&quot; इति इत्वं च। व्यस्तोच्चारणसामर्थाद्गुणाऽबावः। यदि ह्रचोरप्यनन्तरयोः संयोहसंज्ञा स्यात्तर्हि इह &quot;संयोगान्तस्ये&quot;त्युकारलोपः स्यात्।<span class="prashna"> अनन्तरा इति किम्? </span>पनसम्। यदीह सकारमकारयोः संयोगसंज्ञा स्यात्तर्हि &quot;स्को&quot;रिति सलोपः स्यात्॥<P>॥ इति तत्त्वबोधिन्यां संज्ञाप्रकरणम्॥<P>---------------------------<P><P><P>अथ सन्नन्तप्रक्रिया।<P><P></div>


</body></html>