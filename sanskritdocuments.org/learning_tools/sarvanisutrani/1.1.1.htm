<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="default.css"></head><body>
<meta name=viewport content="width=device-width, initial-scale=1">

<div class="sUtramIndexPurvam">पूर्वम्: </div><div class="sUtramIndexAnantaram"><a href="1.1.2.htm">अनन्तरम्: १।१।२</a></div>&nbsp;


<div class="heading">प्रथमावृत्तिः</div>



<p><span class="section">सूत्रम्॥</span> 

वृद्धिरादैच्॥ <span class="sUtramIndex"><a href="GoToSutram\1.1.1">१।१।१</a></span>


<p><span class="section">पदच्छेदः॥</span> 

वृद्धिः <span class="vibhaktiH">१।१</span>  <a class="anuvRittiH-adhaH" href="1.1.6.htm">६</a> आदैच् <span class="vibhaktiH">१।१</span> 

<p><span class="section">समासः॥</span> 

<div>आत् च ऐच् च आदैच्, समाहारद्वन्द्वसमासः॥</div>


<p><span class="section">अर्थः॥</span> 

<div>आत् = आ, ऐच् = ऐ, औ। आ ऐ औ इति एतेषां वर्णाणां वृद्धिसंज्ञा भवति॥</div>


<p><span class="section">उदाहरणम्॥</span> 

<div>भागः, त्यागः, यागः॥
नायकः, चायकः, पावकः, स्तावकः, कारकः, हारकः, पाठकः, पाचकः॥
शालायां भवः = शालीयः, मालीयः॥
उपगोरपत्यम् = औपगवः, औपमन्यवः॥
ऐतिकायनः, आश्वलायनः, आरण्यः॥
अचैषीत्, अनैषीत्, अलावीत्, अपावीत्, अकार्षीत्, अहार्षीत्, अपाठीत्॥</div>


<div class="heading">व्याख्या (काशिका)</div>

<div>वृद्धिशब्दः संज्ञात्वेन विधीयते, प्रत्येकम् आदैचां वर्णानां सामान्येन तद्भावितानाम्, अतद्भावितानां च। तपरकरणम् ऐजर्थम् तादपि परः तपरः इति, खट्वैडकादिषु त्रिमात्रचतुर्मात्रप्रसङ्ग-निवृत्तये। आश्वलायनः। ऐतिकायनः। औपगवः। औपमन्यवः। शालीयः। मालीयः। वृद्धिप्रदेशाः -- {सिचि वृद्धिः परस्मैपदेषु (७।२।१)} इत्येवम् आदयः॥
</div>


<div class="heading">काशिका-वृत्तिः</div>

<div>वृद्धिरादैच्  <span class="sUtramIndex">१।१।१</span> </div><p><div>वृद्धिशब्दः संज्ञात्वेन विधीयते, प्रत्येकम् आदैचां वर्णानां सामान्येन तद्भावितानाम्, अतद्भावितानां च। तपरकरणम् ऐजर्थम् तादपि परः तपरः इति, खट्वैडकादिषु त्रिमात्रचतुर्मात्रप्रसङ्ग। निवृत्तये। आश्वलायनः। ऐतिकायनः। औपगवः। औपमन्यवः। शालीयः। मालीयः। वृद्धिप्रदेशाः  सिचि वृद्धिः परस्मैपदेषु <span class="sUtramIndex"><a href="7.2.1.htm">७।२।१</a></span> इत्येवम् आदयः। </div>


<div class="heading">लघु-सिद्धान्त-कौमुदी</div>

<div>वृद्धिरादैच् <span class="sUtramIndex">३२, १।१।१</span> </div><p><div>आदैच्च वृद्धिसंज्ञः स्यात्॥</div>


<div class="heading">न्यासः</div>

<div>वृद्धिरादैच् <span class="sUtramIndex">, १।१।१</span> </div><p><div>वृद्धिः,आत् ऐच्()- इति केचित् त्रिपदमिदं सूत्रं वर्णयन्ति। अन्ये तु, आच्च, ऐच्च् इति आदैजिति समाहारे द्वन्दोऽयमिति मत्वा वृद्धिः, आदैच् इति द्विपदम्।
इतरेतरयोगे हि बहुत्वाद्बहुवचनं स्यात्। ननु च समाहारेऽपि &quot;द्वन्द्वाच्चुदषहान्ता-
त्&quot;<span class="sUtramIndex"><a href="5.4.106.htm">५।४।१०६</a></span>इति टच् समासान्तः स्यात्; समासान्तविधेरनित्यत्वान्न भविष्यति। अनित्यत्वं षष्ठे ज्ञापयिष्यते। अथ &quot;चोः कुः&quot; (८।२।<span class="prashna">३०) इति कुत्वं कस्मान्न भवति? </span>&quot;अय-
स्मयादीनि च्छन्दसि&quot; <span class="sUtramIndex"><a href="1.4.20.htm">१।४।२०</a></span> इति भसञ्ज्ञकत्वात्। आदिशब्दस्य प्रकारवाचित्वादैच्छ-
ब्दोऽयमयस्मयादिषु द्रष्टव्यः। ननु तत्र च्छन्दसीत्युच्यते, न चेदं छन्दः,<span class="prashna"> तत्कुतो भसञ्ज्ञा? </span>&quot;छन्दोवत् सूत्राणि भवन्ति&quot; इत्यदोषः।<span class="prashna">
इहेदं सूत्रमनर्थकं वा स्याद्यथाकथञ्चिदुदात्तादिवचनवत्? </span>साध्वनुशासनार्थवा,<span class="prashna"> वृद्धिशब्दस्यादैचाञ्चानेन साधुत्वमाख्यायत इति? </span>प्रयोगनियमार्थं वा,<span class="prashna"> आदैच पर एव वृद्धिशब्दः प्रयोक्तव्य इति? </span>आदेशार्थवा,<span class="prashna"> आदैचां वृद्धिशब्द आदेशो भवति ते वा तस्येति? </span>आगमागमिसम्बन्धार्थं वा, आदैचां वृद्धिशब्द आगमो भवति,<span class="prashna"> ते वा तस्येति? </span>
विशेषणविशेष्यभावप्रसिद्ध्यर्थं वा, आदैचां वृद्धिशब्दो विशेषणम्, ते वा, तस्येति?एकविभक्तिकत्वं ह्रत्र दृष्टम्, दृष्टश्चैकविभक्तिकयोर्विशेषणविशेष्यभावः, तद्यथा 
नीलमुत्पलमिति;<span class="prashna"> सञ्ज्ञासञ्ज्ञिसम्बन्धार्थं वा? </span>दृश्यते हि सोऽप्येकविभक्तिकयोः,<span class="prashna"> तद्यथा &quot;अयं पनसः&quot; इति? </span>तत्र तावदाद्यः पक्षो नोपपद्यते। सगषिगतज्ञानातिशयो 
ह्राचार्यः परहितप्रतिपन्नः समाहितचेताः शिष्याणां कृतरक्षासंविधानो मङ्गलपूर्वकं 
महता प्रयत्नेन सूत्राणि प्रणीतवान्। तत्राशक्यमेकेन वर्णनाप्यनर्थकेन भवितुम, किं पुनरियता सूत्रप्रबन्धेन!नापि शक्यं वृद्धिशब्दस्यादैचां च साधुत्वमनेन विधीयत इति विज्ञातुम्, लक्षणान्तरेण विहितत्वात् तेषां साधुत्वस्य। तथा हि वृद्धिशब्दोऽयम-
विशेषेणचोपदिष्टः। &quot;वृधु वृद्धौ&quot; (धा।पा।७५९) इत्यतः क्तिन्प्रत्ययः &quot;स्त्रियां 
क्तिन्&quot;<span class="sUtramIndex"><a href="3.3.94.htm">३।३।९४</a></span> इति, &quot;झषस्तथोर्धोऽधः&quot;<span class="sUtramIndex"><a href="8.2.40.htm">८।२।४०</a></span> इति धत्वम्, &quot;झलां जश् झशि&quot; (८।४।
५३)इति धकारस्य दकारः। आदैचोऽप्यक्षरसमाम्नाय उपदेशात्। ऐचोऽक्षरसमाम्नाय उपदेशः,<span class="prashna"> नाकारस्येति चेत्? </span>अवर्णजातेरुपदेशात् सोऽपि गृह्रत इत्यदोषः।<span class="prashna"> अथाप्यकारव्यक्तेरुपदेशः? </span>एवमप्यदोषः। &quot;अणुदित्सवर्णस्य चाप्रत्ययः&quot;<span class="sUtramIndex"><a href="1.1.68.htm">१।१।६८</a></span> इत्यकारेण गृह्रमाणेनाकारस्यापि ग्रहणात्। प्रयोगनियमार्थमप्येतन्नार्हति भवितुम।<span class="prashna"> प्रयोगनियमार्थे 
ह्रेतस्मिन्? </span>&quot;सिचि वृद्धिः&quot; <span class="sUtramIndex"><a href="7.2.1.htm">७।२।१</a></span> मृजेर्वृद्धिः&quot; <span class="sUtramIndex"><a href="7.2.114.htm">७।२।११४</a></span> इत्यादावनादैच्परस्य वृद्धिशब्दस्य प्रयोगो नोपपद्यते। कथं हि नाम स्वयमेव नियमं कृत्वा तमनादैच्परं 
प्रयुञ्जीत!
अन्यस्तु प्रयोगनियमार्थमेतन्न भवतीति प्रतिपादयितुमाह- नह च प्रयोगनियमा-
र्थमारभ्यत इति। ननु चायं प्रयोगनियमार्थमेवारभ्यते &quot;ते प्राग धातोः&quot; (१।४।<span class="prashna">८०) इति? </span>ते गत्यपसर्गसञ्ज्ञका धातोः प्रागेव प्रयोक्तव्याः इति परेण चोदिते परिहारमाह- &quot;
प्रत्याख्यायते स योगः, न वा, तथानिष्टदर्शनात्&quot; इति। न हि प्रपचतीति प्रयोक्तव्ये कश्चित् पचति प्र इति प्रयुङ्कते। अथापि न प्रत्याख्यायेत, एवमपि न दोषः, यतः 
सञ्ज्ञानियमोऽयं न प्रयोगनियमः, ते प्रादयो धातोः प्राक् प्रयुज्यमाना एव गत्युपस-र्गसञ्ज्ञका भवन्तीति। अथापि प्रयोगनियमार्थं स्यात्, एवमपि न दोषः, लौकिकानां 
शब्दानामर्थे प्रयुक्तानां प्रयोगनियम आरभ्यते, आदैच्छब्दश्च लौकिकः,<span class="prashna"> तस्य किं 
प्रयोगनियमार्थेन वचनेनेति? </span>तत्र यदुक्तं &quot;प्रत्याखायायते स योगः&quot; इति, तदयुक्तम्। न हि सार्थकस्य प्रत्याख्यानं युक्तम्।<span class="prashna"> निरर्थकः स इति चेत्? </span>अत्राप्यनर्थकत्वाशङ्काप्रसङ्गः। यदि ह्रनर्थकान्यपि कानिचित् सूत्राणि प्रणीतवान् सूत्रकार इत्येषोऽ-
ध्यवसायः स्यात्। तस्मात तस्य प्रामाण्यमभ्युपगच्छता सर्वं तत्प्रणीतं येन केनचित् प्रकारेण सार्थकमभ्युपेयम्। योऽपि सञ्ज्ञानियमपक्षमाश्रित्य परिहार उक्तः, सोऽपि वृत्त्या विरुध्यते। &quot;ते गत्युपसर्गसञ्ज्ञका धातोः प्राक् प्रयोक्तव्याः&quot; इत्यनेन 
हि वृत्तिग्रन्थेन प्रयोगनियम एवाश्रित इति स्पष्टमेवाख्यातम्। न च वृतिं()त 
व्याख्यातुमुद्यतस्य तद्विरुद्धं व्याख्यानं युज्यते कर्तुम।
यदप्युक्तं &quot;लौकिकानां शब्दानाम्&quot; इत्यादि, तदपि न प्रयोगनियमार्थता-
शङ्कापनोदायालम्। तथा हि &quot;विभाषा सुपो बहुच् पुरस्तातु<span class="sUtramIndex"><a href="5.3.68.htm">५।३।६८</a></span>, &quot;अव्ययसर्व-
नाम्नामकच् प्राक् टेः&quot; <span class="sUtramIndex"><a href="5.3.71.htm">५।३।७१</a></span>, &quot;कृञ्चानुप्रयुज्यते लिटि&quot; <span class="sUtramIndex"><a href="3.1.40.htm">३।१।४०</a></span> इत्यलौकिकानामपि बहुजादीनं शास्त्रे प्रयोगनियमो दृश्यते, तत्र भवितव्यमेवाशङ्क्या, किमेतत् 
प्रयोगनियमार्थम्, अथान्यार्थमित्यलमतिप्रसङ्गेन। तस्मात् पूर्वोक्त एव परीहारो 
युक्तः।
आदेशार्थमप्येतच्छक्यते न विज्ञातुम्। यदि ह्रादैचामनेन वृद्धिशब्द आदेशो 
विधीयेत, य एते निर्देशाः &quot;याति वाति द्राति प्साति&quot; <span class="sUtramIndex"><a href="8.4.17.htm">८।४।१७</a></span> इति, यश्च &quot;रायो हलि&quot;<span class="sUtramIndex"><a href="7.2.85.htm">७।२।८५</a></span> इति, यश्च &quot;नावो द्विगोः&quot; <span class="sUtramIndex"><a href="5.4.99.htm">५।४।९९</a></span> इति, ते नोपपद्येरन्। अथ वृद्धिशब्द-
स्यादैच आदिश्येरन्(), एवमपि &quot;इद्()वृद्धौ&quot;<span class="sUtramIndex"><a href="6.3.27.htm">६।३।२७</a></span>, &quot;वृद्धिनिमित्तस्य च तद्धितस्य&quot; <span class="sUtramIndex"><a href="6.3.38.htm">६।३।३८</a></span>इत्येवमादयो निर्देशा न सम्भवेयुः। अत एवागमार्थमप्येतन्नोपपद्यते। न 
ह्रादैचां वृद्धिशब्द आगमे विहिते तस्य वा तेषु पूर्वोक्ता निर्देशा उपपद्यन्ते।
अन्यस्त्वाह- आदेशविधाने स्थान्यादेशसम्बन्धे षष्ठ()आ भवितव्यम्, आगमविधानेप्यवयवावयविसम्बन्धे, न चेह षष्ठी विद्यते, तस्मात् षष्ठ()आ अभावान्नेदमादेशार्थम्, नाप्यागमार्थम् इति। एतच्चासम्यक्। विनाऽपि षष्ठ()आ &quot;हल्ङ्याग्भ्यो दीर्घात् सुतिस्यपृक्तं हल्&quot; <span class="sUtramIndex"><a href="6.1.66.htm">६।१।६६</a></span>, &quot;अनिते&quot;<span class="sUtramIndex"><a href="8.4.19.htm">८।४।१९</a></span>, &quot;अन्तः&quot;<span class="sUtramIndex"><a href="8.4.19.htm">८।४।१९</a></span>, &quot;उभौ साभ्यासस्य&quot;
<span class="sUtramIndex"><a href="8.4.20.htm">८।४।२०</a></span> इत्यावेशविधानदर्शनात्। आगमविधानस्यापि &quot;न य्वाभ्यां पदान्ताभ्यां पूर्वौ तु ताभ्यामैच्&quot; <span class="sUtramIndex"><a href="7.3.3.htm">७।३।३</a></span> इति षष्ठीमन्तरेणापि दर्शनात् विशेषणविशेष्यभावप्रसिद्ध्यर्थमप्येतन्न् सम्भाव्यते। तथा हि सम्भवव्यभिचारे च सति विशेषणविशेष्यभावो भवति, 
नीलोत्पलवत्। न चेहादैचां वृद्धिशब्दे तस्य वा तेषु सम्भवः। ननु च यथोत्पलशब्दःसर्वत्रोत्पलार्थे वर्तमानो नीलशब्देनार्थान्तराद्वयवच्छिद्यत इति व्यवच्छिद्यमानो विशेष्यो भवति, नीलशब्दस्तु व्यवच्छिन्दन् विशेषणम्, तथानयोरपबि यो वयवच्छेद्यः स 
विशेष्यो भवति,<span class="prashna"> यस्तु व्यवच्छेदकः स विशेषणमिति? </span>नैतदस्ति। उभयोर्हि सार्थकत्वे 
सत्येतदुपपद्यते, नीलोत्पलशब्दवत्। न चादैचोऽर्थवन्तः। भवतु नामानयोर्विशेषणविशे-
ष्यभावः, तथापि नैतत्सिद्ध्यर्थमिदं युक्तम्; निष्प्रयोजनत्वात्, तत्पुनः प्रकृतानुपयोगित्वात्। शब्दानुशासने हि शास्त्रे प्रकृते यग्नाम शब्दसंस्कारानुपयोगिवचनं 
तत्सर्वमप्रयोजनम्। शब्दसंस्कारानुपयोगित्वं त्वेतत्प्रतिपदितेन विशेषणविशेष्यभावेनवृद्धिशब्दस्यादैचां वा स्वरविशेषस्य वा रुपविशेषस्य वा संस्कारस्यासिद्धेः।<span class="prashna"> विशेषणविशेष्यभाव एव तेषां संस्कार इति चेत्? </span>यद्येवम्, अत्यल्पमिदमुच्यते&quot;वृद्धिरादैच्&quot; <span class="sUtramIndex"><a href="1.1.1.htm">१।१।१</a></span>इति।<span class="vArtikA"> नीलोत्पलमित्यद्पि हि वक्तव्यम्, नीलोत्पलादिशब्दानां विशेषणविशेष्यभावप्रसिद्धये</span>। न चोक्तम्, अतो नैष संस्कारोऽभिमत इति नास्य तादथ्र्यं सम्भाव्यते।
ननु तुल्यविभक्तिकानां तद्गुणसमाध्यारोपोऽपि दृष्टः, तद्यथा &quot;सिंहो माणवकः&quot; इति, तस्मात् तदर्थमेतद्भविष्यतीति यत्पक्षान्तरमेके परिकल्पयाम्बभूवुः, तदर्थम-
प्येतन्न भवति, तद्गुणसमाध्यारोपस्य सतोऽप्यत्र प्रकृतानुपयोगित्वेनानर्थकत्वात्। तस्मात् पारिशेष्यात् सञ्ज्ञासञ्ज्ञिसम्बन्धार्थमेवैतदित्यालोच्याह-&quot;वृद्धिशब्दः
सञ्ज्ञात्वेन&quot; इत्यादि। भवतु नाम परिशेष्यात्तदर्थम्।<span class="prashna"> एतत् कुतो लभ्यते? </span>वृद्धि-
शब्दः सञ्ज्ञा, आदैचः सञ्ज्ञिनः इति। विपर्ययः कस्मान्न भवति,आदैचः सञ्ज्ञा,<span class="prashna"> वृद्धिशब्दः सञ्ज्ञी इति? </span>नार्हति विपर्ययो भवितुम्। तथा हि, लघ्वर्थत्वात् सञ्ज्ञाकरणस्य, यस्मिन्नुच्चार्यमाणे प्रदेशेषु लाघवं भवति तस्य सञ्ज्ञार्थत्वेन भाव्यम्। वृद्धिशब्दे च विभक्तिकेऽप्युच्चार्यमाणे लाघवं भवति, नादैक्षु; यस्माद्()वृद्धिशब्द 
उच्चार्यमाणे चतस्त्रो मात्रा भवन्ति, आदैक्षु तु पञ्च। न चादैचां प्रत्येकं
सञ्ज्ञाभावाल्लाघवं भवतीति शक्यं परिकल्पयितुम्, प्रयोजनविशेषमन्तरेणैकस्थाने-
सञ्ज्ञाविधानस्य निष्फलत्वात्। किञ्चावर्तिभ्यः सञ्ज्ञा भवन्ति। वृद्धिशब्दश्चावर्तते, नादैच्छब्दः तस्मान्न भवति विपर्ययः &quot;वृद्धिशब्दः&quot; इति। शब्दग्रहणमर्थव्यवच्छे-
दार्थम्। असति हि तस्मिन् शब्दादर्थावगतेरर्थस्यैव सञ्ज्ञात्वं विज्ञायेत। यद्यपि प्रागेव सञ्ज्ञा विहिता, तथापि शिष्यप्रशिष्यप्रबन्धाद्युपरमाद्विधीयत इतिवर्तमान
प्रयत्वेन् निर्देशः। यत्र समुदास्य कार्यमिच्छति तत्र उभेपदग्रहणं करोति, यथा &quot;उभे
अभ्यस्तम्&quot; <span class="sUtramIndex"><a href="6.1.5.htm">६।१।५</a></span> इति, अन्वर्थां वा महतीं सञ्ज्ञाम्, &quot;हलोऽन्तराः संयोगः&quot;<span class="sUtramIndex"><a href="1.1.7.htm">१।१।७</a></span> इति। तत्र हि महती सञ्ज्ञैवमर्था क्रियते, समुदायस्यैषा सञ्ज्ञायथा स्यादिति। 
एतच्चोत्तरत्र व्यक्तीकरिष्यामः। इह तु न किञ्चित्तथाविधं वचनमस्ति यतः समुदायस्यै-
षा सञ्ज्ञा स्यात्। तस्मादेकैकस्यैषा सञ्ज्ञेति मनसि कृत्वाह &quot;प्रत्येककम्&quot; इति।<span class="prashna">
ननु चेहापि लाघवार्थमेकाक्षरायां सञ्ज्ञायां कर्तव्यायां वृद्धिरिति महत्याः 
सञ्ज्ञायाःकरणं समुदायस्य सञ्ज्ञा यथा स्यादित्येवमर्थम्? </span>नैतदस्ति। मङ्गलार्थत्वा-
दस्याः सञ्ज्ञायाः। अत एवास्याः प्रागुच्चारणम्। अन्यथा सञ्ज्ञायाः सतः कार्यिणः 
कार्येण भवितव्यमिति, यथा &quot;अदेङ्गुणः&quot;<span class="sUtramIndex"><a href="1.1.2.htm">१।१।२</a></span> इत्यादौ पूर्वसञ्ज्ञीनिर्दिष्ट-,
तथेहापि निर्दिशेत्। आकारस्य गुणान्तरयुक्तयोश्चैचोः प्रत्याहारेऽसन्निवेशान्नामी वर्णा इति कस्यचिन्मन्दधियो भ्रान्तिः स्यात्, अतस्तन्निराकरणायाह-&quot;वर्णानाम्&quot; 
इत्यादि। प्रत्यासत्तेस्तद्भावितानामेवैषां सञ्ज्ञा स्यादिति कस्यचिद्विपर्ययः 
स्यात्, अतस्तमपाकर्तुमाह-&quot;सामान्येन&quot; इति। व्याप्तेन्र्यायादित्यभिप्रायः। 
सामान्येनेत्यस्यार्थं विस्पष्टीकर्तुमाह- &quot;तद्भावितनाम्&quot; इत्यादि। ते तद्भाविताः
ये वृद्धिशब्देनोत्पादिताः, ततोऽन्येऽतद्भाविताः। आदिति तपरकरणम्-&quot;तपरस्तत्कालस्य&quot;<span class="sUtramIndex"><a href="1.1.69.htm">१।१।६९</a></span> इति गुणान्तरभिन्नानामपि तुल्यकालानां ग्रहणार्थं वा स्यात्,<span class="prashna"> भिन्न-
कालानां ग्रहणनिवृत्त्यर्थं वा? </span>तत्र् पूर्वः पक्षस्तावन्नोपपद्यते; अभेदकत्वादिहोदात्तादीनां शास्त्रे गुणानाम।<span class="prashna"> कुत एतत्? </span>&quot;लुङलङलृङक्ष्वडुदात्तः&quot;<span class="sUtramIndex"><a href="6.4.71.htm">६।४।७१</a></span> इत्युदात्तग्रहणात्, अन्यथा ह्रुदात्तगुणयुक्तमेवाटमुच्चारयेत्। द्वितीयोऽपि नोपपद्यते।
यदि ह्राकारः सवर्णानां ग्राहकः स्यात्, ततस्तेन भिन्नकालस्याप्यवर्णस्य ग्रहणे सति तस्यापि सञ्ज्ञा मा भूदिति भिन्नकालानां ग्रहणनिवृत्त्यर्थं तपरकरणमुपपद्यते। न
चासौ सवर्णानां ग्राहकः, अनण्त्वात्, तस्य पुनरक्षरसमाम्नायेऽसन्निवेशात्। तस्मादनर्थकं तपरकरणम्। ततो न कर्तव्यमेवेत्यत आह- &quot;तपरकरणम्&quot; इत्यादि। एचोरर्थः प्रयोजनं
यसय् तत् तथोक्तम्। ननु च जातौ पदार्थे प्लुतस्यापि ग्रहणं भवति, तत्राप्यवर्णजातेः समवयात्, तत्रासति तपरकरणे तस्यापि सञ्ज्ञा स्यत्, तस्मात् तन्निवृत्तय तपरकरणं भवदाकारार्थमप्युपपद्यत एव,<span class="prashna"> तत्किमुच्यते &quot;एजर्थम्&quot; इति? </span>एवं मन्यते-
जातिपक्षसमाश्रयणेऽपि हि दीर्घोच्चारणसामथ्र्याद्()द्विमात्रा एवावर्णव्यक्तयः
समाश्रिता इति गम्यते,<span class="prashna"> इतरथा हि लाघवार्थम्? </span>&quot;अद्()&quot; इत्येवाभिदध्यात्। न च ह्यस्वनिवृत्त्यर्थं दीर्घोच्चारणमिति शक्यते परिकल्पयितुम्, दीर्घोच्चारणेऽपि ह्यस्व-
ग्रहणं प्राप्नोत्येव, तत्राप्यवर्णजातेः सम्भवादिति। न चासन्देहार्थम् &quot;आत्&quot; इत्युक्तम्, वर्णान्तरासाधारणत्वात्, असंहितया वा सन्देहाभावादिति। ननु च &quot;तपरस्तत्काल-
स्य&quot; <span class="sUtramIndex"><a href="1.1.69.htm">१।१।६९</a></span>इत्यत्र तः परो यस्मादिति बहुव्रीहिराश्रितः, न चात्रैच् तपरः, तत्कथं तपरकरणमैजर्थं भवतीत्यत आह- &quot;तावपि परस्तपरः&quot; इति। न केवलं तः परो यस्मात् स तपर 
इति, अपि तु तादपि यः परः सोऽपि तपर इति अपिशब्देन दर्शयति। एतदुक्तं भवति, न 
केवलं बहुव्रीहिरेव तत्राश्रीयते,<span class="prashna"> किं तर्हि? </span>पञ्चमीतत्पुरुषोऽपि। यता चैतदुभयमा-
श्रीयते तथा तत्रैवोपपादयिष्यामः। इति करणो हेतौ यत एवं तादपि परस्तपरः, तेन तपरकरणमैजर्थमित्यर्थः।&quot;खट्वैडकादिषु&quot; इत्यादिना तदेवैजर्थत्वं तपरकरणस्य स्पष्टीकरोति।
वृक्ष एलका &quot;वृक्षैलका&quot;। अक्रियमाणे ह्रत्र तपरकरणे त्रिमात्रिकस्याकारैकारसमुदाय
स्यस्थाने वृद्धिरेचि&quot;<span class="sUtramIndex"><a href="6.1.85.htm">६।१।८५</a></span> इति वृद्धिरान्तरतम्यात् त्रिमात्रिक एवैकारः स्यात्यदि तस्यापि वृद्धिसञ्ज्ञा स्यात्। खट्वा ओदनं खट्वौदनम्, खट्वा एलका खट्वैलका इत्यत्रापि पूर्वोत्तरसमुदाययोश्चतुर्मात्रायोश्चतुर्मात्रावकारैकारौ स्याताम्,तन्मा 
भूदेष दोष इति त्रिमात्रचतुर्मात्राणामैचां वृद्धिसञ्ज्ञानिवृत्तये तपरकरणं क्रियते। आ()आलायनः, ऐतिकायनः&quot; इति। अ()आलेतिकशब्दाभ्यां &quot;नडादिभ्यः फक्()&quot; <span class="sUtramIndex"><a href="4.1.99.htm">४।१।९९</a></span>, 
&quot;यस्येति च&quot; <span class="sUtramIndex"><a href="6.4.148.htm">६।४।१४८</a></span> इति लोपः, &quot;किति च&quot;<span class="sUtramIndex"><a href="7.2.118.htm">७।२।११८</a></span> इत्यादिवृद्धिः। &quot;औपगवः&quot; इति।
उपगुशब्दात् &quot;प्राग्दीव्यतोऽण्&quot;<span class="sUtramIndex"><a href="4.1.83.htm">४।१।८३</a></span>। &quot;औपमन्यवः&quot; इति। उपमन्युशब्दात &quot;अनृष्यानन्तर्ये बिदादिभ्योऽञ्&quot; <span class="sUtramIndex"><a href="4.1.104.htm">४।१।१०४</a></span>इत्यञ्, उभयत्रापि &quot;ओर्गुणः&quot;<span class="sUtramIndex"><a href="6.4.146.htm">६।४।१४६</a></span>, अवादेशः <span class="sUtramIndex"><a href="6.1.75.htm">६।१।७५</a></span>, &quot; तद्धितेष्वचामादेः&quot; <span class="sUtramIndex"><a href="7.2.117.htm">७।२।११७</a></span> इति वृद्धिः। एतानि चत्वार्यपि तद्भावितो-
दाहरणानि। ननु येऽत्र त्रयः सञ्ज्ञिनस्तेषामाद्यैस्त्रिभिर्विषयो दर्शितः,<span class="prashna"> किमर्थ-
श्चतुर्थोपन्यासः? </span>केचिदाहुः- वद्धिनिमित्तभेदात्, आद्ययोरुदाहरणयोः कित्तद्धितो 
वृद्धेर्निमत्तम्, तृतीयेऽपि णित्, तचुर्थेऽपि ञित् इति। एतच्चायुक्तम्। तथा हि &quot;इको गुणवृद्धी&quot; <span class="sUtramIndex"><a href="1.1.3.htm">१।१।३</a></span> इत्यत्र&quot;अकार्षीत्&quot; इत्युदाह्मत्य &quot;अहार्षीन्&quot; इत्युदाह्मतम्&quot;, न च तत्र वृद्धिनिमित्तभेदोऽस्ति। तथा &quot;न धातुलोप आर्धधातुके&quot; <span class="sUtramIndex"><a href="1.1.4.htm">१।१।४</a></span> इत्यत्र
लोलुवः इत्युदाह्मत्य &quot;पोपुवः, मरीमृजः&quot; इत्यधिकोदाहरणोपन्यासः कृतः। न च तत्र लोपनिमित्तभेदः; प्रतिषेधनिमित्तभेदो वा अधिकोदाहरणोपन्यासस्य हेतुर्विद्यते। प्रायेणा-
न्यष्वेपि च सामान्यलक्षणेषु विनापि निमित्तभेदानाधिकोदाहरणोपन्यास उपलभ्यते। 
योऽप्याह &quot;ओपगव इत्यनेनैच औकारस्य विषये दर्शितेऽपि स्वरभेदादौपमन्यव 
इत्येतदधिकमुदाहरणमुपन्यस्तम्&quot; इति, तस्यापि तदयुक्तम्, अत एवानन्तरोक्ताद्धेतोर्वेदितव्यम्।। यदि निमित्तभेदः, स्वरभेदो वा सर्वत्राधिकोदाहरणोपन्यासो वेदितव्यः। &quot;शालीयः, मालीयः&quot; इति। अतद्भावितस्योदाहरणे। अत्र हि वृद्धिसञ्ज्ञायां वृद्धिर्यस्या
चामादिस्तद्वृद्धम्&quot; <span class="sUtramIndex"><a href="1.1.72.htm">१।१।७२</a></span> इति वृद्धसञ्ज्ञाफं छप्रत्ययोपन्यासस्तस्या एव फलभूताया अभिव्यक्त्यर्थः। वृद्धसञ्ज्ञायां हि सत्यां &quot;	वृद्धाच्छः&quot; <span class="sUtramIndex"><a href="4.2.113.htm">४।२।११३</a></span> इति जातादावर्थे छो विधीयते। ऐकारौकारयोस्त्वतद्भावितयोरुदाहरणं नात्र दर्शितम्, एतदनुसरसार-
णैव गम्यमानत्वात्। आकारस्यातद्भावितस्य वृद्धिसञ्ज्ञायाः कार्ये दर्शिते, तयोरपि तदेव कार्यमिति तन्मुखेनैव गम्यत एव।<span class="prashna"> के पुनसत्योरुदाहरणे? </span>&quot;रैमयम्, नौमयम्&quot; इति। 
आत्रैकारौकारयोर्वृद्धिसञ्ज्ञायां सत्यां पूर्ववद्()वृद्धसञ्ज्ञा। तस्यां च सत्यां 
रायो विकारः, नावो विकार इति &quot;नित्यं वृद्धशरादिभ्यः&quot; <span class="sUtramIndex"><a href="4.3.142.htm">४।३।१४२</a></span> इति मयड्()भवति। 

</div>


<div class="heading">बाल-मनोरमा</div>

<div>वृद्धिरादैच् <span class="sUtramIndex">१८, १।१।१</span> </div><p><div>इदानीं संज्ञान्तराणि विधास्यन् वृद्धिसंज्ञां तावदाह--वृद्धिरादैच्। यद्यपि पाणिनीयाष्टाध्याय्यामिदमादिमं सूत्रं, तथापि नेदमादावुपन्यस्तम्, अस्य सूत्रस्य तपरकरणेन प्रत्याहारगर्भितत्वेन ग्रहणकशास्त्रनियमार्थतपरसूत्रप्रत्याहारसूत्रप्रवृत्त्युत्तरप्रवृत्तिकतया प्रत्याहरशास्त्रप्रपञ्चनिरूपणात्प्रागुपन्यासनर्हत्वात्। न च सूत्रकृता अयमेव पाठकमः कुतो नाद्रियत इति वाच्यम्। स्वतन्त्रेच्छस्य महर्षेर्नियन्तुमशक्यत्वात्। आच्च ऐच्चेति समाहारद्वन्द्वः। &quot;द्वन्द्वाच्चुदषहान्तात्&quot; इति समासान्तस्तु न, अत एव निर्देशेन समासान्तविधेरनित्यत्वात्। &quot;चोः कुः&quot; इति पदान्ते विहितं कुत्वमपि न। &quot;अयस्मयादीनि छन्दसि&quot; इति भत्वात्। &quot;वृद्धिरादैजदेङ&quot; इति संहितापाठपक्षे चकारस्य &quot;झलां जशोऽन्ते&quot; इति पदान्ते विहितजश्त्वं तु भवत्येव, &quot;उभयसंज्ञान्यपि छन्दसि दृश्यन्ते&quot; इति वचनात् , &quot;छन्दोवत्सूत्राणि भवन्ति&quot; इति छान्दसविधीनां सूत्रेष्वपि प्रवृत्तेः। नचैवमपि पदत्वात्कुत्वं भत्वाज्जश्त्वाऽभावश्च कुतो न स्यादिति वाच्यम्, &quot;छन्दसि दृष्टानुविधिः&quot; इति वचनादित्यलम्।आच्च ऐच्चेतीतरेतरयोगद्वन्द्वो वा। तथा सति सौत्रमेकवचनम्। आचार्यपारंपर्योपदेशसिद्धसंज्ञाधिकारात् संज्ञेति लभ्यते। तदेतदाह--आदैच्चेत्यादिना।<P></div>


<div class="heading">तत्त्व-बोधिनी</div>

<div>वृद्धिरादैच् <span class="sUtramIndex">१७, १।१।१</span> </div><p><div>वृद्धिरादैच्। आच्च ऐच्चेति इतरेतरयोगद्वन्द्वः, &quot;सुपां सुलु&quot; गिति औङः सुर्लुग्वा। यद्वा समाहारद्वन्द्वः। नचैवं &quot;द्वन्द्वाच्चुदषहान्तात्समाहारे&quot; इति टच्स्यादिति वाच्यम्, समासान्तविधेरनित्यत्वात्। तत्र च प्रमाणं समासेषु वक्ष्यामः। अथवा &quot;आ&quot;दित्यसमस्तमेवास्तु, वृद्धिशब्दस्तन्त्रेणावृत्त्यां वा योजनीयः।?यस्मयादित्वेन भत्वाच्चोः कुर्न। &quot;ऐ&quot;जिह द्विमात्र एव, तात्परत्वात्, तेन &quot;कृष्णैकत्व&quot;मित्यत्र त्रिमात्रो न। वृद्धिप्रदेशाः-&quot;वृद्धिरेचि&quot;त्यादयः।<P></div>


</body></html>
