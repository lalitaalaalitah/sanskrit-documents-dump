<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="default.css"></head><body>
<meta name=viewport content="width=device-width, initial-scale=1">

<div class="sUtramIndexPurvam"><a href="7.1.83.htm">पूर्वम्: ७।१।८३</a></div><div class="sUtramIndexAnantaram"><a href="7.1.85.htm">अनन्तरम्: ७।१।८५</a></div>&nbsp;


<div class="heading">सूत्रम्</div>

दिव औत्॥ <span class="sUtramIndex"><a href="GoToSutram\7.1.84">७।१।८४</a></span>


<div class="heading">काशिका-वृत्तिः</div>

<div>दिव औत्  <span class="sUtramIndex">७।१।८४</span> </div><p><div>दिवित्येतस्य सौ परतः औतित्ययम् आदेशो भवति। द्यौः। दिविति प्रातिपदिकम् अस्ति निरनुबन्धकम्। धातुस् तु सानुबन्धकः, स इह न गृह्यते, अक्षद्यूः। </div>


<div class="heading">लघु-सिद्धान्त-कौमुदी</div>

<div>दिव औत् <span class="sUtramIndex">२६५, ७।१।८४</span> </div><p><div>दिविति प्रातिपदिकस्यौत्स्यात्सौ। सुद्यौः। सुदिवौ॥</div>


<div class="heading">न्यासः</div>

<div>दिव औत्?। <span class="sUtramIndex">, ७।१।८४</span> </div><p><div>&quot;द्यौः&quot; इति। औत्त्वे कृते यणादेशः।<span class="prashna"> इहाक्षद्यूरित्यक्षैर्दीष्यतीति क्विपि कृते तदाश्रये चान्तरङ्गत्वात्? </span>&quot;च्छ्वोः शूजनुनासिके च&quot; <span class="sUtramIndex"><a href="6.4.19.htm">६।४।१९</a></span> इत्युठ्()। एकदेशविकृतसयानन्यत्वाद्दिव्शब्दं एवायमित्यूकगारस्योत्त्वं प्राप्नोति,<span class="prashna"> तत्? </span><span class="prashna">कस्मान्न भवति? </span>इत्याह--&quot;दिविति प्रातिपदिकम्()&quot; इत्यादि। अस्त्येवायं दिव्शब्दो धातुः, अस्ति चाव्युत्पन्नं प्रातिपदिकम्()। तत्र धातुः सानुबन्धकः, अस्य &quot;उदितो वा&quot; <span class="sUtramIndex"><a href="7.2.56.htm">७।२।५६</a></span> इत्युदित्कार्यम्। प्रातिपदिकं तु निरनुबन्धकम्(), न हि तस्य किञ्चिदनुबन्धकार्यमस्ति। तत्र निरनुबन्धकपरिभाषया (व्या।प।५६) धातुरिह गृह्रते। तेनान्नद्युरित्यत्र न भवत्योत्त्वप्रसङ्गः। तकारो मुखसुखार्थः॥ 

</div>


<div class="heading">बाल-मनोरमा</div>

<div>दिव औत् <span class="sUtramIndex">, ७।१।८४</span> </div><p><div>दिव औत्। &quot;सावनडुहः&quot; इत्यतः &quot;सौ&quot; इत्यनुवर्तते। &quot;दिव&quot; इति षष्ठ()न्तम्। &quot;दिवेर्ङिविः&quot; इत्यौणादिकमव्युत्पन्नं वा प्रातिपदिकं गृह्रते, नतु &quot;दिवुक्रीडादौ&quot; इति धातुः, &quot;निरनुबन्धग्रहणे न सानुबन्धकस्ये&quot;ति न्यायात्। तदाह--दिविति प्रातिपदिकस्येति। औदिति तकार उच्चारणार्थो नत्वादेशे तकारः श्रूयते। एवं चानेकाल्त्वप्रयुक्तं सर्वादेशत्वं न। तकारस्य इत्संज्ञा तु न, फलाऽभावात्। तित्स्वरितस्य तु नात्र सम्भवः, &quot;तितिप्रत्ययग्रहण&quot;मिति वार्तिकात्। ननु सुदिव् सित्यत्र वकारस्यौत्त्वे इकारस्य यणि औकारस्य स्थानिवत्त्वेन हल्त्वाद्धल्ङ्यादिना सुलोपः स्यादित्यत आह्म--अल्विधित्वेनेति। औकारादेशस्थानिभूताद्वकारात्मकहलः परत्वमाश्रित्य प्रवर्तमानस्य सुलोपस्याऽल्विधित्वादिति भावः। सुद्यौरिति। आङ्गत्वात्तदन्तस्याप्यौत्त्वे यण्। रुत्वविसर्गौ। सुदिवाविति। अजादिषु सुदिव्()शब्दोऽविकृत एवेति भावः।<P></div>


<div class="heading">तत्त्व-बोधिनी</div>

<div>दिव औत् <span class="sUtramIndex">२९६, ७।१।८४</span> </div><p><div>दिव औत्। तकार उच्चारणार्थः। प्रतिपदिकस्येति। अव्युत्पन्नस्य, &quot;दिवेर्डिवि&quot;रिति न्यासोहितसूत्रेण व्युत्पन्नस्य वा ग्रहणं, नतु &quot;दिवु क्रीडादौ&quot;इति धातोः, &quot;निरनुबन्धकग्रहणे न सानुबन्धकस्ये&quot;ति परिभाषया। तेनाक्षद्यूरित्यादौ न भवति। न च तत्रान्तरङ्गत्वादूठेव स्यान्न तु औत्वप्रसक्तिरिति वाच्यम्, ऊठि कृतेऽप्येकदेशविकृतन्यायेन &quot;दिव औ&quot;दित्यास्यापि प्रसक्तिसंभवादिति दिक्।<P></div>


</body></html>