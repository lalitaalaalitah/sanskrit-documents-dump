<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="default.css"></head><body>
<meta name=viewport content="width=device-width, initial-scale=1">

<div class="sUtramIndexPurvam"><a href="6.4.103.htm">पूर्वम्: ६।४।१०३</a></div><div class="sUtramIndexAnantaram"><a href="6.4.105.htm">अनन्तरम्: ६।४।१०५</a></div>&nbsp;


<div class="heading">सूत्रम्</div>

चिणो लुक्॥ <span class="sUtramIndex"><a href="GoToSutram\6.4.104">६।४।१०४</a></span>


<div class="heading">काशिका-वृत्तिः</div>

<div>चिणो लुक्  <span class="sUtramIndex">६।४।१०४</span> </div><p><div>चिण उत्तरस्य प्रत्ययस्य लुग् भवति। अकारि। अहारि। अलावि। अपाचि। अकारितराम्, अहारितमाम् इत्यत्र तलोपस्य असिद्धत्वात् तरप्तमपोर् न लुग् भवति। चिणो लुकित्येतद् विषयभेदाद् भिद्यते। </div>


<div class="heading">लघु-सिद्धान्त-कौमुदी</div>

<div>चिणो लुक् <span class="sUtramIndex">६४४, ६।४।१०४</span> </div><p><div>चिणः परस्य लुक् स्यात्॥</div>


<div class="heading">न्यासः</div>

<div>चिणो लुक्?। <span class="sUtramIndex">, ६।४।१०४</span> </div><p><div>&quot;चिण उत्तरस्य प्रत्ययस्य&quot; इति।<span class="prashna"> अथ प्रत्ययस्यैतत्कुतो लभ्यते? </span>&quot;अङ्गस्य&quot;<span class="sUtramIndex"><a href="8.4.1.htm">८।४।१</a></span> इत्यनेन प्रत्ययस्य सन्निधापितत्त्वात्()। 
यदि चिण उत्तरसय प्रत्ययस्य लुग्भवति, अकारितराम्(),<span class="prashna"> अकारितमामित्यत्र तरप्तममोर्लुक्? </span><span class="prashna">कस्मान्न भवति? </span>इत्याह--&quot;अकारितराम्()&quot; इत्यादि। योऽसौ तशब्दस्य लुक्(), तस्य तरप्तमपोर्लुकि कत्र्तव्ये &quot;असिद्धवदत्राभात्()&quot; <span class="sUtramIndex"><a href="6.4.22.htm">६।४।२२</a></span> इत्यसिद्धत्वम्()। अतस्तशब्देन व्यवदानाच्चिणोऽनन्तरौ तरप्तमपौ न भवत इति तयोर्लुग्न भवति।<span class="prashna"> ननु चान्यस्यान्यास्मेन्नसिद्धवचनादेकस्य तत्रैवासिद्धत्वं नोपपद्यते? </span>इत्यत आह--&quot;चिणो लुगित्येतत्()&quot; इत्यादि। &quot;चिणो लुक्()&quot; इत्यभेदेनापि श्रुतमिदं लक्षणं विषयस्य लक्ष्यस्य भेदाद्भिद्यते, व्यक्तौ पदर्थे प्रतिव्यक्ति लक्षणं भिद्यत इति कृत्वा, तेन भेदे सत्युपपद्यत एवासिद्धत्वम्()। अकारि, अहारीति स्थिते अतिशयविवक्षायां तरप्तमपौ &quot;तिङश्च&quot; <span class="sUtramIndex"><a href="5.3.56.htm">५।३।५६</a></span> इत्यनेन, तदन्तात् &quot;किमेत्तिङव्ययघादाम्वद्रव्यप्रकर्षे&quot; <span class="sUtramIndex"><a href="5.4.11.htm">५।४।११</a></span> इत्यामौ कृते, अकारितमाम्(), अकारितमामिति भवति॥ 

</div>


<div class="heading">बाल-मनोरमा</div>

<div>चिणो लुक् <span class="sUtramIndex">१६९, ६।४।१०४</span> </div><p><div>चिणो लुक्। &quot;चिण&quot; इति पञ्चमी। तदाह--चिणः परस्येति। चिणः परश्च अर्थात्तशब्द एव भवति। चिणभावे च्लेः सिचि रूपमाह्-- अप्यायिष्टेति रूपम्। शल चलने इत्यारभ्य तेवृ इत्यतः प्राग्लान्ताः। तेवृ इत्यारभ्य रेवत्यान्ता वकारान्ताः। षेवृदातोः षोपदेशत्वात्सत्वे सेवत इत्यादि रूपम्। परिषेवत इत्यत्र &quot;सात्पदाद्यो&quot;रिति निषेधे प्राप्ते आह-- परिनिविभ्य इति। सिषेवे इति। आदेशसकारत्वात्षत्वमिति भावः। अयं सोपदेशोऽपीति। षेवृधातुरित्यर्थः। तद्भाष्यविरुद्धमिति। सेक्सृप्सृस्तृसृजस्तृ()स्त्यानामेव भाष्ये षोपदेशपर्युदासादिति भावः। रेवृ प्लवगताविति। प्लवेति न धात्वन्तरमिति सूचयन्नाह --प्लवगतिः- प्लुतगतिरिति। अयपयेत्यादिरेवत्यन्ता गताः। अवत्यन्ता इति। &quot;अव रक्षणे&quot; इत्येतत्पर्यन्ता इत्यर्थः। मव्येत्यारभ्य अलभूषणेत्यतः प्राग्यकारान्ताः। अल भूषणेत्यारभ्य खोरृ प्रतीघाते इत्यतः प्राग्लकारान्ताः। <P><P></div>


<div class="heading">तत्त्व-बोधिनी</div>

<div>चिणो लुक् <span class="sUtramIndex">१४२, ६।४।१०४</span> </div><p><div>चिणो लुक्। परस्य लुक् स्यादिति। &quot;तदशब्दस्ये&quot;ति कैश्चित्पठ()ते, तदार्थिकार्थकथनम्, तशब्दे परतश्चिणि विहिते चिणः परस्य जायमानो लुक्-- &quot;प्रत्ययस्य लुकश्लुलुपः&quot; इति वचनात्तशब्दस्यैवेति स्पष्टत्वात्। अयमिति। षेवृ धातुः। भाष्यविरुद्धमिति। यदि सोपदेशः स्यात्तदा स्त्यायतिरिवाऽयमपि षोपदेश लक्षणे पर्युदस्येत, तदकरणान्नास्ति सोपदेश इति भावः। प्लवगताविति। केचित् प्लवेति धात्वन्तरमित्याहुस्तद्धि मनोरमायां दूषितम्। &quot;प्लवे&quot;ति धात्वन्तरत्वे &quot;विभाषऽ‌ऽङि रुप्लुवो&quot;रित्यत्र प्लुवः पक्षे घञ्()विधानं व्यर्थं स्यात्, ल्पेवेत्येतस्माद्धञि आप्लावशब्दस्य सिद्धत्वात्। तथा &quot;रुआवतिश्रणोती&quot;ति सूत्रेण प्लवेतरभ्यासोकारस्येत्वविधानमपि व्यर्थं स्यात्, तद्धि पक्षे अपिप्लवदिति रूपसिद्ध्यर्थं क्रियते, तच्च रूपं प्लवधातोः &quot;सन्यतः&quot; इत्यनेन सिद्धमिति किं तदुपादानेनेति। ममव्येति। &quot;यस्य हलः&quot; इति लोपस्तु न भवति, &quot;यस्येति सङ्घातग्रहण&quot;मिति सिद्धान्तितत्वात्। वर्णंग्रहणे त्वर्थवद्ग्रहणपरिभाषाया अप्रवृत्त्या पुत्रकाम्येत्यादावपि लोपः स्यादिति दिक्। लुटि-- मव्यिता। आशिषि-- मव्यात्। &quot;हलो यमा&quot;मिति धातुयकारस्य वा लोपः। सूक्ष्र्य ईर्क्ष्य। णलि-- सुषूक्ष्र्य। ईक्ष्र्याचकार। ईष्र्याचकार। एभ्यः क्विपि &quot;लोपो व्योटरिति यलोपे, &quot;स्कोः&quot; इति कलोपे जश्त्वचत्र्वयोः-- सूर्ट् इत्येव रूपम्। हय गतौ। जहाय। हय्यात्। शिथिलीकरणमिति। &quot;सोममभिषुणोती&quot;त्यादौ दर्शनात्। सुराया इति। तत्प्रकरणे &quot;संधानं स्यादभिषवः&quot; इत्यमरोक्तेः।<P><P></div>


</body></html>