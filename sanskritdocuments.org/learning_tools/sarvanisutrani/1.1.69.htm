<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="default.css"></head><body>
<meta name=viewport content="width=device-width, initial-scale=1">

<div class="sUtramIndexPurvam"><a href="1.1.68.htm">पूर्वम्: १।१।६८</a></div><div class="sUtramIndexAnantaram"><a href="1.1.70.htm">अनन्तरम्: १।१।७०</a></div>&nbsp;


<div class="heading">प्रथमावृत्तिः</div>



<p><span class="section">सूत्रम्॥</span> 

तपरस्तत्कालस्य॥ <span class="sUtramIndex"><a href="GoToSutram\1.1.69">१।१।६९</a></span>


<p><span class="section">पदच्छेदः॥</span> 

तपरः <span class="vibhaktiH">१।१</span> तत्कालस्य <span class="vibhaktiH">६।१</span> सवर्णस्य <span class="vibhaktiH">६।१</span>  <a class="anuvRittiH-upari" href="1.1.68.htm">६८</a> स्वम् <span class="vibhaktiH">१।१</span>  <a class="anuvRittiH-upari" href="1.1.67.htm">६७</a> रूपम् <span class="vibhaktiH">१।१</span>  <a class="anuvRittiH-upari" href="1.1.67.htm">६७</a> 

<p><span class="section">समासः॥</span> 

<div>तः परः यस्मात् सोऽयं तपरः, बहुव्रीहिः। अथवा तादपि परः तपरः, पञ्चमीतत्पुरूषः।</div>
<div>तस्य कालः, तत्कालः, षष्ठीतत्पुरुषः। तत्कालः कालः यस्य, सः तत्कालः, उत्तरपदलोपी बहुव्रीहिसमासः।</div>


<p><span class="section">अर्थः॥</span> 

<div>तपरः वर्णः तत्कालस्य सवर्णस्य (गुणान्तरयुक्तस्य च), स्वस्य रूपस्य च ग्राहकः भवति।</div>


<p><span class="section">उदाहरणम्॥</span> 

<div>{अतो भिह् एस् (७।१।६)} वृक्षैः प्लक्षैः।
{आत् औ णलः (७।१।३४)} पपौ ददौ </div>


<div class="heading">काशिका-वृत्तिः</div>

<div>तपरस् तत्कालस्य  <span class="sUtramIndex">१।१।७०</span> </div><p><div>तः परो यस्मात् सो ऽयं तपरः, तादपि परः तपरः। तप्रो वर्णस् तत्कालस्य, आत्मना तुल्यकालस्य गुणान्तरयुक्तस्य सवर्णस्य ग्राहको भवति, स्वस्य च रूपस्य। विद्Hयर्थम् इदम्। अणिति न अनुवर्तते। अणामन्येषां च तपराणाम् इदम् एव ग्रहणकशास्त्रम्। अतो भिस ऐस् <span class="sUtramIndex"><a href="7.1.9.htm">७।१।९</a></span> इत्येवम् आदिषु पूर्वग्रहणकशास्त्रं न प्रवर्तत एव। अतपरा अणस्तस्य अवकाशः।<span class="prashna"> किम् उदाहरणम्? </span>अतो भिस ऐस् <span class="sUtramIndex"><a href="7.1.9.htm">७।१।९</a></span> वृक्षैः। प्लक्षैः। विड्वनोरनुनासिकस्य आत् <span class="sUtramIndex"><a href="6.4.41.htm">६।४।४१</a></span> अब्जाह्, गोजाः।<span class="prashna"> तत्कालस्य इति किम्? </span>खट्वाभिः। मालाभिः। </div>


<div class="heading">लघु-सिद्धान्त-कौमुदी</div>

<div>तपरस्तत्कालस्य <span class="sUtramIndex">२६, १।१।६९</span> </div><p><div>तः परो यस्मात्स च तात्परश्चोच्चार्यमाणसमकालस्यैव संज्ञा स्यात्॥</div>


<div class="heading">न्यासः</div>

<div>तपरस्तत्कालस्य। <span class="sUtramIndex">, १।१।६९</span> </div><p><div>तःपरो यस्मात् सोऽयं तपर इति बहुव्रीहिं दर्शयति, तादपि परस्तपर इति पञ्च-मीतत्पुरुषं च। स पुनः पञ्चमीति योगविभागात् समास इति वेदितव्यः। कथं पुनरेतत् समासद्वयं लभ्यते,<span class="prashna"> यावतैकस्परशब्दः? </span>एकस्याप्यावृत्त्या द्विधा भेदो भविष्यतीत्यदोषः। अत्र हि बहुव्रीहेर्लिङ्गम्--&quot;अतो भिस ऐस्&quot; <span class="sUtramIndex"><a href="7.1.9.htm">७।१।९</a></span> इति तपरकरणम्। न ह्रत्र पञ्चमी
तत्पुरुष उपपद्यते। अवर्णो ह्रत्र तपरोऽभिमतः, न भिस्। यदि चेह पञ्चमीतत्पुरुषः 
स्यात्, तर्हि भिस् तपरः स्यात्; यतस्तपरो वर्ण इहोच्यते, न चासौ वर्णः,<span class="prashna"> किं तर्हि? </span>तत्समुदायः। पञ्चमीतत्पुरुषे तु लिङ्गम्--&quot;वृद्धिरादैच्&quot; <span class="sUtramIndex"><a href="1.1.1.htm">१।१।१</a></span> इति तपरकरणम्। 
न ह्रत्र बहुव्रीहिर्युज्यते। यदि बहुव्रीहिः स्यात् तदाऽ‌ऽकारस्य तपरत्वं स्यात्,न चाऽ‌ऽकारार्थं तपरकरणम्(), अपि त्वैजर्थम्। एतच्च तत्रैव प्रतिपादितम्। 
सवर्णस्येति वत्र्तते, वर्णस्य च सवर्णो न भवति, ननु वर्णसमुदायस्य; तस्मादविशेषाभिधानेऽपि वर्ण एव तपरो विज्ञायत इत्याह-- &quot;तपरो वर्णः&quot; इति। तत्कालस्येति बहुव्रीहिः-- स कालोऽस्येति। अयुक्तोऽयं निर्देशः। तथा हि -- तच्छब्देन तपरः परामृश्यते, तपरश्च वर्णः। कालस्तु क्रियाविशेष इष्यते। तथा ह्रुक्तम्---
आदित्यग्रहनक्षत्रपरिस्पन्दमथापरे।
भिन्नमावृत्तिभेदेन कालं कालविदो विदुः॥ (वा।प।३।९।७६) इति।<span class="prashna">
तत् कुतो वर्णक्रियाविशेषाभिधायिनोस्तपरकालशब्दयोः सामानाधिकरण्यम्? </span>एवं 
तत्काल इव कालो यस्य स तत्काल इति। अस्यार्थं दर्शयितुमाह-- &quot;आत्मना&quot; इत्यादि। 
यद्यपि तपरकरणसन्निधानादिहात्मशब्दस्य तत्र वृत्तिर्युक्ता; तथापीह साहचर्यात् तत्सहचरितायामुच्चारणक्रियायां कालाख्यायां स वत्र्तते।<span class="prashna"> कुत एतत्? </span>तपरेण वर्णेन क्रियायास्तुल्यत्वानुपपत्तेः। सम्भवति साहचर्यात् ताच्छब्द्यम्। तदेतदुक्तं भवति- तपर-
वर्णसहचरितया क्रियया तुल्यकालस्येति यादृशी तपरवर्णस्योच्चारणक्रिया तादृगुच्चारण-
क्रिया यस्येति यावत्। &quot;गुणान्तरयुक्तस्य&quot; इति। यन गुणेन धर्माख्येनोदात्तादिना 
विशिष्ट उच्चारितस्ततोऽन्यैरुदात्तादिभिर्गुणैः सम्बद्धस्येत्यर्थः।
&quot;स्वस्य च रूपस्य&quot; इति। इहापि तदनुवृत्तेः।<span class="prashna"> इहेदं सूत्रं नियमार्थं वा स्यात्? </span><span class="prashna">विध्यर्थं वा? </span>यद्यणित्यनुवत्र्तते,ततः पूर्वेणैव &quot;सिद्धे सत्यारम्भो नियमा-
र्थो भवति&quot;--- (कात्य।प।६२)तपरोऽण् तत्कालस्यैव ग्राहको भवति, नान्यस्येति।
अथाणिति निवृत्तम्, ततो विध्यर्थम्।
तत्राद्ये पक्षे &quot;विड्वनोरनुनासिकस्यात्&quot; <span class="sUtramIndex"><a href="6.4.41.htm">६।४।४१</a></span> इत्याकारो दीर्घस्तपरो
निरनुनासिकः सूत्र उपात्तः &quot;भेदका गुणाः&quot; इत्यस्मिन् दर्शने सानुनासिकस्य ग्राहको न स्यात्; अनण्त्वात्। ततश्च निरनुनासिक एवादेशः स्यात्। इतरत्र तु पक्षे सत्यपि भेदकत्वे गुणानामेष दोषो न भवतीति मन्यमानो द्वितीयं पक्षमाश्रित्याह-- &quot;विध्यर्थमिदम्&quot; इति। कथं विध्यर्थमित्याह-- &quot;अणिति नानुवत्र्तते&quot; इति। &quot;अणामन्येषां च &quot; इत्यादि। युक्तं यदन्येषामेव तपराणां ग्रहणकशास्त्रमिति तेषां पूर्वेण ग्रहणस्यासिद्धत्वात्। अणां तु पूर्वेणैव सिद्धे ग्राहकत्वे कथममित्यत आह--- &quot;अतो भिस ऐस्&quot; इत्यादि।
स्यादेतत्, इहापि तत् प्रवृत्तमेवानवकाशत्वादित्यत आह-- &quot;अत पराः&quot; इत्यादि।&quot;आद्गुणः&quot; <span class="sUtramIndex"><a href="1.3.87.htm">१।३।८७</a></span> इत्यादावतपरा अणोऽवकाशः।अस्य त्वनणस्तपरा दीर्घाः। यथा &quot;विड्-
वनोरनुनासिकस्यात्&quot; <span class="sUtramIndex"><a href="1.4.41.htm">१।४।४१</a></span>इति। ये त्वणस्तपराः, तेषूभयप्राप्तौ परत्वादिदमेव ग्रहणकशास्त्रं प्रवत्र्तत इत्यभिप्रायः।
&quot;वृक्षै प्लक्षैः&quot; इति। तृतीयाबहुवचनं भिस्।&quot;अतो बिस ऐस्&quot; (<span class="sUtramIndex"><a href="7.1.9.htm">७।१।९</a></span> 
इत्यैसादेशः; वृद्धिरेचि&quot; <span class="sUtramIndex"><a href="6.1.85.htm">६।१।८५</a></span> इति वृद्धिः। &quot;अब्जाः गोजाः&quot; इति। &quot;जनी प्रादु-
र्भावे&quot; (धा।पा।११४९) अप्सु जायते, गोषु जायत इति-- &quot;दजनसनकखनक्रमगमो विट्&quot; <span class="sUtramIndex"><a href="3.2.6.htm">३।२।६</a></span>।
&quot;खट्वाभिः&quot; इति। कतं पुनरेतत् प्रत्युदाहरणम्, यावता &quot;अन्तादिवच्च&quot; <span class="sUtramIndex"><a href="6.1.82.htm">६।१।८२</a></span> इत्यन्तादिवद्भावे भवितव्यमेवात्रैस्भावेन, तपरकरणस्य तु य्तरैकादेशो नास्ति 
तद्()वयवच्छेद्यं भविष्यति-- &quot;कीलालपाभिः,<span class="prashna"> सोमपाभिः&quot; इत्यादि? </span>नैष दोषः; 
अन्तदिवच्च&quot; <span class="sUtramIndex"><a href="6.1.82.htm">६।१।८२</a></span> इत्यत्र वक्ष्यति--- &quot;वर्णाश्रयविधावन्तादिवद्भावो नेष्यते&quot;
इति। तथा हि-- खट्वाभिरितद्यत्रान्तवद्भावाभावात् &quot;अतो भिस ऐस्&quot; <span class="sUtramIndex"><a href="7.1.9.htm">७।१।९</a></span> न भवतीति।
अथ वा -- &quot;अतः&quot; इत्यत्राकारद्वयप्रश्लेषः कृतः, श्रूयमाणादतो यथा स्यात्। 

</div>


<div class="heading">बाल-मनोरमा</div>

<div>तपरस्तत्कालस्य <span class="sUtramIndex">१७, १।१।६९</span> </div><p><div>ग्रहणकसूत्रेऽण्सवर्णानां ग्राहक इति स्थितम्। एवं सति अत् इत् उत् इत्यादितपराणामप्यणां स्वस्वसर्वसवर्णग्राहकत्वे प्राप्ते इदमारभ्यते--तपरस्तत्कालस्य। &quot;तपर&quot; इत्यावर्तते। प्रथमस्तावत्तपरशब्दः-तः परो यस्मादिति बहुव्रीहिः। द्वितीयस्तु तात् पर इति पञ्चमीसमासः। ग्रहणकसूत्रादणित्यनुवर्तते। तस्य तपरत्वेन उच्चार्यमाणवर्णस्य काल इव कालो यस्येति बहुव्रीहिः। ऊकालः उष्ट्रमुख इत्यादिवत् समासः। एवं च &quot;अत्&quot;ित्&quot; इत्याद्यात्मकोऽण् तपरत्वेन उच्चार्यमाणः स्वीयकालसदृशकालस्य संज्ञा स्यादित्यर्थः। तत्र अत् इत् उत् ऋत् इत्येतेषां तपराणां ह्यस्वाकारादीनामणां तत्तत्कालास्तत्तद्ध्रस्वप्रपञ्चाः। एत्, ऐत्, ओत्ौत् इत्येतेषां तु तपराणामेकारादीनां तत्तत्कालास्तत्तद्दीर्घप्रपञ्चाः। तत्र ह्यस्वाकारादीनां तपराणां तत्तद्ध्रस्वप्रपञ्चावाचकत्वस्य एकारादीनां च दीर्घाणां तपराणां स्वस्वदीर्घप्रपञ्चवाचकत्वस्य लोकसिद्धत्वात् &quot;सिद्धे सत्यारम्भो नियमार्थः&quot; इति न्यायेन सूत्रमिदं नियमार्थं सम्पद्यते--&quot;अण् तपरश्चेत्तत्कालस्यैव सवर्णस्य ग्राहको न त्वतत्कालस्ये&quot;ति। एवं च अतत्कालनिवृत्त्यात्मकपरिसंख्यार्थंमिदं सूत्रम्। वैयाकरणस्तु परिसंख्याविधिमेव नियमविधिरिति व्यवहरन्ति। तदिदं सर्वमभिप्रेत्य व्याचष्टे--तः परोयस्मादित्यादिना। नियमविधानस्य फलमाह--तेनेत्यादिना। तेन=नियमविधानेन। आदिना लृदित्यादिसंग्रहः। अत्, इत्, उत्, लृत्, एत, ऐत्, ओत्, औत्--इत्येते अष्टौ तपरा अणः स्वस्वसमानकालानां षण्णां षण्णामेव संज्ञाः , न त्वतत्कालानामित्यर्थः। ऋदिति द्वादशानामिति। ऋलृवर्णयोरिति सावण्र्यविधानादिति भावः। नन्वेवम्लृदित्यपि द्वादशानां ग्रहणं स्यात्, तथा च &quot;पुषादिद्युताद्य्()लृदितः&quot; इत्यादिविधय ऋदित्सवपि प्रवर्तेरन्निति चेन्न, ऋदित्यनेन लृकारप्रपञ्चस्य ग्रहणेऽपि क्वचित् लृदिद्ग्रहणबलेन लृ इत्यनेन ऋकारप्रपञ्चस्य ग्रहणाऽभावात्। अन्यथा &quot;ऋतो ङी&quot;त्यादौ क्वचित् ऋद्ग्रहणस्य पुषादिद्युताद्य्()लृदित इत्यादौ क्वचित् लृदिद्ग्रहणस्य च वैयथ्र्यापत्तेः। प्रथमातिक्रमणे कारणाऽभावेन सर्वत्र ऋदिद्ग्रहणस्यैव कर्तु शक्यत्वात्। इदमेवाभिप्रेत्य ग्रहणकसूत्रे ऋदिति द्वादशानामित्येवोक्तम्, नतु लृदंपीति। अत्र च तः परो यस्मादिति बहुव्रीहेः-अत्, इत्, उत् इत्याद्युदाहरणम्। तात्पर इति पञ्चमीसमासस्य तु वृद्धिरादैजित्यैकार उदाहरणम्। आत् ईत् ऊत् इत्यादि तु न तपरसूत्रस्योदाहरणम् , आकारादिषु हि तपरसूत्रमपूर्वविधानार्थम्, उत नियमार्थम्?, नाद्यः, तपरसूत्रे अण्ग्रहणानुवृत्त्यभावेऽपि जातिपक्षे आकारादिभिर्दीर्घैः स्वस्वसमानकालिकप्रपञ्चस्य वाच्यताया लोकत एव सिद्धत्वेन तेषु तपरसूत्रप्रवृत्तेव्र्यर्थत्वात्। न द्वितीयः। उक्तरीत्या ग्रहणकसूत्रस्य वार्णसमाम्नायिकवर्णमात्रविषयतया आकारादिषु तस्य प्रवृत्त्यसम्भवेन तपरसूत्रस्य तेष्वतत्कालव्यावृत्तिफलकतन्नियमनार्थत्वानुपपत्तेः, सिद्धे सत्यारम्भस्यैव नियमार्थत्वात्। एवं च आत्, ईदित्यादि तपरकरणमसन्देहार्थमेवेत्यास्तां तावत्। तदेवं वृत्तः प्रत्याहारप्रपञ्चो ग्रहणकशास्त्रप्रपञ्चश्च।<P></div>


<div class="heading">तत्त्व-बोधिनी</div>

<div>तपरस्तत्कालस्य <span class="sUtramIndex">१६, १।१।६९</span> </div><p><div>स च तापरश्चेति। तव्रादिना उभयं विवक्षितमिति भावः।<P></div>


</body></html>