<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="default.css"></head><body>
<meta name=viewport content="width=device-width, initial-scale=1">

<div class="sUtramIndexPurvam"><a href="2.4.73.htm">पूर्वम्: २।४।७३</a></div><div class="sUtramIndexAnantaram"><a href="2.4.75.htm">अनन्तरम्: २।४।७५</a></div>&nbsp;


<div class="heading">सूत्रम्</div>

यङोऽचि च॥ <span class="sUtramIndex"><a href="GoToSutram\2.4.74">२।४।७४</a></span>


<div class="heading">काशिका-वृत्तिः</div>

<div>यङो ऽचि च  <span class="sUtramIndex">२।४।७४</span> </div><p><div>यङो लुग् भवति अचि प्रत्यये परतः। चकारेन बहुलग्रहनम् अनुकृष्यते, न तु छन्दसि इति। तेन छन्दसि भाषायां च यङो लुग् भवति। लोलुवः। पोपुवः। सनीस्रंसः। दनीध्वंसः। बहुलग्रहणादञ्च्यपि भवति। शाकुनिको लालपीति। दुन्दुभिर्ववदीति। </div>


<div class="heading">लघु-सिद्धान्त-कौमुदी</div>

<div>यङोऽचि च <span class="sUtramIndex">७२१, २।४।७४</span> </div><p><div>यङोऽचि प्रत्यये लुक् स्यात्, चकारात्तं विनापि क्वचित्। अनैमित्तिकोऽय मन्तरङ्गत्वादादौ भवति। ततः प्रत्ययलक्षणेन यङन्तत्वाद्द्वित्वम्। अभ्यासकार्यम्। धातुत्वाल्लडादयः। शेषात्कर्तरीति परस्मैपदम्। चर्करीतं चेत्यदादौ पाठाच्छपो लुक्॥</div>


<div class="heading">न्यासः</div>

<div>यङोऽचि च। <span class="sUtramIndex">, २।४।७४</span> </div><p><div>&quot;अचि प्रत्यये परतः&quot; इति। प्रत्ययग्रहणमचीति न प्रत्याहारग्रहणमिति प्रदर्शनार्थम्। यदि हि प्रत्याहारग्रहणभिमतं स्यात् तदाऽणीति णकारेणैव कुर्यात्। न हि यङन्तादणोऽन्येऽचः परे सम्भवन्तीत्यभिप्रायः। इदमेवाज्ग्रहणं ज्ञापकम्-- सर्वे धातवः पचाद्यन्तःपातिन इति। &quot;लोलुवः&quot;इति। &quot;धातोरेकाचो हलादेः क्रियासमभिहारे&quot; <span class="sUtramIndex"><a href="3.1.22.htm">३।१।२२</a></span> इति यङ्, द्वर्वचनं &quot;सन्यङोः&quot; <span class="sUtramIndex"><a href="6.1.9.htm">६।१।९</a></span> इत्यनेन, &quot;गुणो यङलुकोः&quot; <span class="sUtramIndex"><a href="7.4.82.htm">७।४।८२</a></span> इति गुणः। लोलू य इति स्थिते पचाद्यच्, यङो लुक्, &quot;न धातुलोप&quot; <span class="sUtramIndex"><a href="1.1.4.htm">१।१।४</a></span> इत्यादिना गुणप्रतिषेधः। &quot;अचि श्नुधातु&quot; <span class="sUtramIndex"><a href="6.4.77.htm">६।४।७७</a></span> इत्यादिनोवङ। &quot;सनीरुआंसः। दनीध्वंसः&quot; इति। &quot;रुआन्सु ध्वन्सु अवरुआंसने&quot; (धा।पा।७५४,७५५), पूर्ववद्यङ्दिकार्यम्। &quot; न लुमताङ्गस्य&quot; <span class="sUtramIndex"><a href="1.1.62.htm">१।१।६२</a></span> इति प्रतिषेधात् प्रत्ययलक्षणेन &quot;अनिदिताम्&quot; <span class="sUtramIndex"><a href="6.4.24.htm">६।४।२४</a></span> इत्यादिनाऽनुनासिकलोपो न भवति। &quot;नीग्वञ्चु&quot; <span class="sUtramIndex"><a href="7.4.84.htm">७।४।८४</a></span> इत्यादिनाऽभ्यासस्य नीगागमः। &quot;लालपीति।वावदीति&quot; इति। लपेर्वदेश्च &quot;दीर्घोऽकितः&quot; <span class="sUtramIndex"><a href="7.4.83.htm">७।४।८३</a></span> इत्यभ्यासस्य दीर्घः। &quot;यङो वा&quot; <span class="sUtramIndex"><a href="7.3.94.htm">७।३।९४</a></span> इतीट्॥

</div>


<div class="heading">तत्त्व-बोधिनी</div>

<div>यङोऽचि च <span class="sUtramIndex">४०९, २।४।७४</span> </div><p><div>यङोऽचि च। यङा साहचर्यादचीति प्रत्ययो गृह्रते न तु प्रत्याहारः। &quot;ण्यक्षत्रियार्षे&quot; त्यतोऽत्र लुगनुवर्तते। तदाह-- अच्प्रत्यये लुक् स्यादिति। चकारेण &quot;बहुलं छन्दसी&quot;त्यतो बहुलमित्यनुकृष्यत इत्याह-- बहुलं लुक स्यादिति। केचित्तु &quot;छन्दसी&quot;त्यनुकर्षन्ति,तेषामपि मते क्वचिद्भाषायां यङ्लुग्भवत्येव। &quot;भूसुवो&quot;रिति गुणनिषेधे सिद्धे बोभूत्विति छन्दसि निपातनाज्ज्ञापकात्। एतच्च मूले एव स्फुटीभविष्यति। अनैमित्तिकोऽयमिति। अच्प्रत्यये विधीयमानो यङ्लुक्तु तन्निमित्त एव।तेन लोलुवः पोपुव इत्यादौ &quot;न धातुलोपे&quot;ति निषेधः सिद्ध्यति। यङन्तत्वादिति। &quot;सन्यङो&quot;रिति षष्ठी, न तु सप्तमी, अन्यथा यङो लुका लुप्तत्वेन प्रत्ययलक्षणाऽप्रवृत्तेद्र्वत्वं न स्यादिति भावः। न चाऽङ्गाधिकारविहितकार्यस्यैव &quot;न लुमते&quot;ति निषेधाद्द्वित्वमत्र स्यादेवेति सप्तमीपक्षोऽपि निर्दुष्ट इति वाच्यं, &quot;न लुमते&quot;त्यत्राऽङ्गाधिकारो न गृह्रते किं तु आङ्गमनाङ्गं वा प्रत्यये परतः पूर्वस्य विधीयमानं सर्वमिति सिद्धान्तात्। अन्यथा &quot;राजपुरुष&quot; इत्यादौ नलोपो न स्यात्, त्वदुक्तरीत्या प्रत्ययलक्षणप्रवृत्तौ भत्वेन पदत्वबाधात्। यद्यपि &quot;एकाच&quot; इति विधीयमानं द्व#इत्वं &quot;श्तिपा शपे&quot; त्यादिना निषिध्यते तथापि तत्स्यादेव। &quot;गुणो यङ्लुकोः&quot;, &quot;रुग्रिकौ च लुकी&quot;त्याद्यभ्यासकार्यविधिभिर्द्वित्वाऽनिषेधस्य ज्ञापनात्। प्रत्ययाप्रत्ययेति। प्रत्यये ङित्त्वं दृश्यते &quot;ऋतेरीय&quot;ङित्यादिषु, अप्रत्ययेऽपि दृश्यते-- चित्रङादिषु। एवं च यङो लुकि प्रत्ययलक्षणेन यङाश्रितङित्त्वप्रयुक्तकार्यमात्मनेपदमत्र न शङ्क्यमिति बावः। &quot;ङित इत्यनुबन्धनिर्देशा&quot;दिति परिहारस्त्वत्र नोक्कतः, शीङादीनामिव भू इत्यादिधातूनामनुबन्धेनाऽनिर्दिष्टत्वात्। यङो ङकारस्य प्रत्ययाऽनुबन्धत्वेन समुदायाऽननुबन्धत्वाद्यङन्तोऽपि धातुरनुबन्धेनाऽनिर्दिष्ट इति बोध्यम्। सुदृषदिति। शोभना दृषदोऽस्मिन्नतिति बहुव्रीहौ दृषच्छब्दो जसन्तः। दीर्घो नेति। &quot;अ&quot;सिति प्रत्ययोऽप्रत्ययश्चास्तीति प्रत्ययस्याऽसाधारणरूपानाश्रयणात्प्रत्ययक्षणेनाऽसन्तत्वाऽभावादिति भावः। तेभ्योऽपीति। ये त्वनुदात्तेतः, प्रत्ययलक्षणं विनैव ङितश्च तेभ्योऽपीत्यर्थः। अदादौ पाठादिति। तथा च &quot;आदिप्रभृतिभ्यः शपः&quot; इत्यनेन यङ्लुगन्तात्परस्य शपो लुगित्यर्थः। <P><P></div>


</body></html>