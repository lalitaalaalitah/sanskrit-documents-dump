<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="default.css"></head><body>
<meta name=viewport content="width=device-width, initial-scale=1">

<div class="sUtramIndexPurvam"><a href="7.4.28.htm">पूर्वम्: ७।४।२८</a></div><div class="sUtramIndexAnantaram"><a href="7.4.30.htm">अनन्तरम्: ७।४।३०</a></div>&nbsp;


<div class="heading">सूत्रम्</div>

गुणोऽर्तिसंयोगाद्योः॥ <span class="sUtramIndex"><a href="GoToSutram\7.4.29">७।४।२९</a></span>


<div class="heading">काशिका-वृत्तिः</div>

<div>गुणो ऽर्तिसंयोगाद् योः  <span class="sUtramIndex">७।४।२९</span> </div><p><div>ऋतः यकि लिगि इति वर्तते। श इत्यसम्भवात् निवृत्तम्। गुणो भवति अर्तेः संयोगादीनाम् ऋकारान्तानां यकि परतो लिगि च यकारादौ असार्वधातुके। अर्यते। अर्यात्। स्मर्यते। स्मर्यात्। इह संस्क्रियते, संस्क्रियातिति सुटो बहिरङ्गलक्षणस्य असिद्धत्वातभक्तत्वात् वा संयोगादित्वम् अङ्गस्य न अस्ति इति गुणो न प्रवर्तते। यि इत्येव, स्वृषीष्ट। ध्वृषीष्ट। असार्वधातुके इत्येव, इयृयात्। </div>


<div class="heading">लघु-सिद्धान्त-कौमुदी</div>

<div>गुणोऽर्तिसंयोगाद्योः <span class="sUtramIndex">५००, ७।४।२९</span> </div><p><div>अर्तेः संयोगादेरृदन्तस्य च गुणः स्याद्यकि यादावार्धधातुके लिङि च। ह्वर्यात्। अह्वार्षीत्। अह्वरिष्यत्॥ श्रु श्रवणे॥ १९॥</div>


<div class="heading">न्यासः</div>

<div>गुणोऽर्तिसंयोगाद्योः। <span class="sUtramIndex">, ७।४।२९</span> </div><p><div>&quot;ऋ गतिप्रापणयोः&quot; (धा।पा।९३६), &quot;ऋ सृ गतौ&quot; (धा।पा।१०९८,१०९९)--इत्येतयोर्भोवादिकजौहोत्यादिकयोग्र्रहणम्()।<span class="prashna"> &quot;छन्दोवत्? </span>सूत्राणि भवन्ति&quot; (म।भा।) इत्यतः &quot;बहुलं छन्दसि&quot; <span class="sUtramIndex"><a href="2.4.73.htm">२।४।७३</a></span> इति शयो लुकं कृत्वाऽर्त्तिति निर्देशः कृतः; अन्यथा हि यद्युच्छतीति निर्देशः क्रियेत, एवं सति जौहोत्यादिकस्य ग्रहणं न स्यात्()। अथापीयर्त्तिनिर्देशः क्रियते, एवमपि भौवादिकस्य ग्रहणं न स्यात्()। &quot;ऋ&quot; इत्येतन्निर्देशस्तु न कृतः, वैचित्र्यार्थः। पूर्वेण रिङः प्राप्तस्यायमपवादः। &quot;श इत्यसम्भवान्निवृत्तम्()&quot; इति। असम्भवस्त्वर्त्तिसंयोगाद्योरशविकरणत्वात्()। &quot;अर्यते&quot; इति। यक्()। &quot;अर्यात्()&quot; इति। आशिषि लिङ्()। 
अथ संस्क्रियते, संस्क्रियादित्यत्र कस्मान्न भवति,<span class="prashna"> भवति हि करोतिरपि सुटि कृते संयोगाद्यङ्गम्()? </span>इत्यत आह--&quot;इहेत्यादि। बहिरङ्गत्वं तु सुटो द्विपदाश्रयत्वात्()। गुणस्य पुनरन्तरङ्गत्वमेकपदाश्रयत्वात्()। &quot;असिद्धं बहिरङ्गमन्तरङ्गे&quot; (व्या।प।<span class="prashna">४२) इति सुटोऽसिद्धत्वात्? </span>संयोगादित्वमङ्गस्य नास्ति।<span class="prashna"> अथापि कथञ्चित्? </span>सुटसिद्धत्वं स्यात्(),<span class="prashna"> एवमप्यभक्तत्वात्? </span>सुटः संयोगादित्वं नास्ति, अतो गुणो न प्रवत्र्तते। अङ्गाधिकारादङ्गावयवः संयोगो गृह्रते। न ह्रत्राभक्तत्वे सुटोऽङ्गावयवः संयोग उपपद्यते। &quot;इयृयात्()&quot; इति। &quot;ऋ गतौ&quot; (धा।पा।१०९८), विध्यादिलिङ्()। जुहोत्यादित्वाच्छपः श्लुः, &quot;श्लौ&quot; <span class="sUtramIndex"><a href="6.1.10.htm">६।१।१०</a></span> इति द्विर्वचनम्(), &quot;अर्त्तिपिपर्त्त्योश्च&quot; <span class="sUtramIndex"><a href="7.4.77.htm">७।४।७७</a></span> इत्यभ्यासस्येत्त्वम्(), &quot;अभ्यासस्यासवर्णे&quot; <span class="sUtramIndex"><a href="6.4.78.htm">६।४।७८</a></span> तीयङ्(), &quot;लिङः सलौपोऽनन्त्यस्य&quot; <span class="sUtramIndex"><a href="7.2.79.htm">७।२।७९</a></span> इति सलोपः। 
&quot;अर्त्तिसंयोगाद्योरत्()&quot; इति कत्र्तव्ये गुण ग्रहणं वैचित्र्यार्थम्()॥ 

</div>


<div class="heading">बाल-मनोरमा</div>

<div>गुणोऽर्तिसंयोगाद्योः <span class="sUtramIndex">२१७, ७।४।२९</span> </div><p><div>आशीर्लिङि ह्वृ यादिति स्थिते कित्त्वाद्गुणनिषेधे प्राप्ते-- गुणोऽर्ति। भौवादिको जौहोत्यादिकश्च ऋधातुरर्तीत्यनेन गृह्रते। लुका निर्देशस्तु न विवक्षितः। अङ्गस्येत्यधिकृतम्। &quot;रीङृतः&quot; इत्यत ऋत इत्यनुवर्तते। तच्च अङ्गविशेषणं, तदन्तविधिः। ऋदन्तस्याङ्गस्येति लभ्यते। संयोगाद्योरित्यपि तद्विशेषणम्। &quot;अकृत्सार्वधातुकयो&quot;रित्यतोऽसार्वधातुकग्रहणमनुवर्तते। आद्र्धधातुके इति लभ्यते। &quot;रिङ् शयग्लिङ्क्षु&quot; इत्यतो यकि लिङीति च लभ्यते। &quot;अयडि() क्ङिती&quot;त्यतो यीति सप्तम्यन्तमनुवर्तते। आद्र्धधातुकविशेषणत्वात्तदादिविधिः। तदाह--अर्तेरित्यादिना। तथ् च ह्वृ-यात् इतिस्थिते गुणे रपरत्वे रूपमाह-- ह्वर्यादिति। अह्वार्षीदिति। सिचि वृद्धिः। रपरत्वं। षत्वम्। अह्वरिष्यत्। स्वृ इति। अयमप्यनिट्। स्वरति। लिटि तु कित्यपि गुणः। णलि तु कृते गुणे रपत्वे उपधावृद्धिः। सस्वार सस्वरतुः सस्वरुः। थलि तु क्रादिनियमप्राप्तस्य इटः &quot;अचस्तास्व&quot;दित, &quot;ऋतो भारद्वाजस्ये&quot;ति च नित्यनिषेधे प्राप्ते आह-- स्वरतिसूतीति वेडिति। सस्वरिथ सस्वर्थेति। सस्वरथुः सस्वर। सस्वार-सस्वर। इत्यपि ज्ञेयम्। वमयोस्त्विति। क्रादनियमान्नित्यमिडित्यन्वयः। <P><P></div>


</body></html>