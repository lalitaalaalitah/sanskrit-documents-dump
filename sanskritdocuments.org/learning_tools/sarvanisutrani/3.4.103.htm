<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="default.css"></head><body>
<meta name=viewport content="width=device-width, initial-scale=1">

<div class="sUtramIndexPurvam"><a href="3.4.102.htm">पूर्वम्: ३।४।१०२</a></div><div class="sUtramIndexAnantaram"><a href="3.4.104.htm">अनन्तरम्: ३।४।१०४</a></div>&nbsp;


<div class="heading">सूत्रम्</div>

यासुट् परस्मैपदेषूदात्तो ङिच्च॥ <span class="sUtramIndex"><a href="GoToSutram\3.4.103">३।४।१०३</a></span>


<div class="heading">काशिका-वृत्तिः</div>

<div>यासुट् परस्मैपदेसु उदात्तो ङिच् च  <span class="sUtramIndex">३।४।१०३</span> </div><p><div>लिङः इत्येव। परसमैपदविषयसय् लिङो यासुडागमो भवति, स च उदात्तो भवति ङिच् च। सीयुटो ऽपवादः। आगमानुदात्तत्वे प्राप्ते, ङित्त्वं तु लिङ एव विधीयते, तत्र तत्कार्याणां सम्भवाद्, न आगमस्य। कुर्यात्, कुर्याताम्, कुर्युः। स्थनिवद्भावादेव लिङादेशस्य ङित्त्वे सिद्धे यासुटो ङिद्वचनं ज्ञापनार्थम्, लकाराश्रयङित्त्वम् आदेशानां न भवति इति। अचिनवम्। अकरवम्। </div>


<div class="heading">लघु-सिद्धान्त-कौमुदी</div>

<div>यासुट् परस्मैपदेषूदात्तो ङिच्च <span class="sUtramIndex">४२८, ३।४।१०३</span> </div><p><div>लिङः परस्मैपदानां यासुडागमो ङिच्च॥</div>


<div class="heading">न्यासः</div>

<div>यासुट् परस्मैपदेषूदात्तो ङिच्च। <span class="sUtramIndex">, ३।४।१०३</span> </div><p><div>&quot;परस्मैपदविषयस्य&quot; इति। एतेन &quot;परस्मैपदेषु&quot; इत्यस्याः सप्तम्या विषयसप्तमीत्वं दर्शयति, न परसप्तमीत्वम्। परसप्तमीत्वं तु न सम्भवति; लिङः परस्मैपदानामसम्भवात्। &quot;आगमानुदात्तत्वे प्राप्ते&quot; इति।<span class="prashna"> कुतः पुनरागमानुदात्तत्वं भवतीति निश्चितम्? </span>अत एव यासुट उदात्तवचनात्। यदि ह्रागमा अनुदात्ता न स्युस्तदोदात्तवचनमनर्थकं स्यात्; प्रत्ययभक्तत्वेनैव यासुटः प्रत्ययस्वरेणैवाद्युदात्तस्य सिद्धत्वात्। ननु यानि पिद्वचनानि तदर्थमुदात्तवचनं स्यात्, तेषां ह्रनुदात्तत्वात् तद्भक्तो यासुडनुदात्त एव स्यात्,<span class="prashna"> यद्युदात्त इति नोच्येत? </span>नैतदस्ति;यद्येतत् प्योजनमभिमतं स्यात्, अपिदित्येवं ब्राऊयात्। तदैतदुदात्तवचनमागमानुदात्तस्य ज्ञापकमेव। &quot;तत्र ङित्कार्याणामसम्भवात्&quot; इति। न सर्वेषामित्यभिप्रायः।<span class="prashna"> कुत एतत्? </span>यावता &quot;उष्यात्&quot; इत्यत्र ग्रहिज्यादिसूत्रेण <span class="sUtramIndex"><a href="6.1.16.htm">६।१।१६</a></span> यत्सम्प्रसारणं तत् यासुट()यि ङिति सम्भवति। ङिन्मात्निबन्धनं हि सम्प्रसारणम्; विशेषानुपादानात्। तत्र यदि यासुटो ङित्त्वं विधीयेत तदा ग्रहेः सम्प्रसारणस्यैवेकस्यानुग्रहः स्यात्। लिङस्तु ङित्वे विधाने सर्वस्य ङित्कार्यस्य गुणवृद्धिप्रतिषेधादेवानुग्रहो भवतीति लिङ एव ङित्त्वं विधीयते। &quot;ङित्कार्याणाम्&quot; इति। ङिति कार्याणामित्यर्थः। &quot;कुर्यात्&quot; इति। विकरणाश्रयो धातोर्गुणः, &quot;अत उत् सार्वधातुके&quot; <span class="sUtramIndex"><a href="6.4.110.htm">६।४।११०</a></span> इत्युत्वम्, &quot;ये च&quot; <span class="sUtramIndex"><a href="6.4.109.htm">६।४।१०९</a></span> इत्युकारलोपः। &quot;कुर्युः&quot; इति। &quot;उस्यपदान्तात्&quot; <span class="sUtramIndex"><a href="6.1.93.htm">६।१।९३</a></span> इति पररूपत्वम्। &quot;अचिनवम्&quot; इति। मिपोऽम्। अत्र ङित्त्वाभावाद्गुणः। एतच्च ज्ञापकस्य प्रयोजनम्॥

</div>


<div class="heading">बाल-मनोरमा</div>

<div>यासुट् परस्मैपदेषूदात्तो ङिच्च <span class="sUtramIndex">५८, ३।४।१०३</span> </div><p><div>अथ लिङस्तिपि इतश्चेतीकारलोपे शपि गुणेऽवादेशे भव त् इति स्थिते--यासुट् पर। &quot;लिङ सीयु&quot;डित्यतो लिङ इत्यनुवर्तते। षष्ठ()र्थे सप्तमी। तदाह--लिङः परस्मैपदानामिति। सीयुटोऽपवादः। यासुटि टकार इत्, उकार उच्चारणार्थः। टित्त्वात्तिबादीनामाद्यवयवः। अवयवे ङित्त्वं च &quot;आनर्थक्यात्तदङ्गेषु&quot; इति न्यायेन समुदाये आगमविशिष्टतिबादौ विश्राम्यति। &quot;आगमा अनुदात्ता&quot; इति यासुटोऽनुदात्तत्वे प्राप्ते उदात्तवचनम्। इदमेव वचनम् &quot;आगमा अनुदात्ता&quot; इत्यत्र ज्ञापकमिति भाष्यम्। स्तुयात् स्तुयातामित्यादौ गुणादिनिषेधार्थं यासुटो ङित्त्ववचनम्। ननु यदागमा इति न्यायेन यासुडागमो लिङादेशपरस्मैपदावयवः, ततश्च स्थानिवत्त्वेनैव ङित्त्वसिद्धेर्यासुटो ङित्तवविधिर्()व्यर्थः। न च स्थानिभूतलिङो ङकारस्याऽल इत्त्वेन गुणनिषेधविधावाश्रयणादनल्विधाविति निषेधः शङ्क्यः, &quot;घुमास्थागापाजहातिसां हली&quot;ति क्ङिति विहितस्य ईत्वस्य &quot;न ल्यपी&quot;ति निषेधेन लिङ्गेनाऽनुबन्धकार्ये अनल्विधाविति निषेधाऽभावज्ञापनादित्यत आह-- ङित्त्वोक्तेरिति। क्वचदनुबन्धकार्येऽपि अनल्विधाविति निषेध इति। यासुटो ङित्त्वेन ज्ञायत इत्यन्वयः। तथा च एतज्ज्ञापनार्थमेव यासुटो ङित्त्वमिति भावः। ज्ञापनफलं तु वक्ष्यमाणेत्यत्र ङीबभावः। अन्यथा लृडादेशस्य शानचः स्थानिवत्त्वेन टित्त्वान्ङीप् स्यात्। ननु &quot;क्वचिदनुबन्धकार्येऽप्यनल्विधाविति निषेध&quot; इत्यत्र यासुटो ङित्त्ववचनं न ज्ञापकम्। अनुबन्धकार्ये सर्वत्र अनल्विधाविति निषेधाऽभावे सत्यपि यासुटो ङित्त्वस्य तिप्()सिप्()मिबागमयासुटो ङित्त्वार्थमावश्यकत्वात्, नह लिङादेशत्वेऽपि तिपसिप्()मिपां ङित्त्वं स्थानिवत्त्वलभ्यम्। &quot;हलश्श्नश्शानज्झा&quot;विति सूत्रभाष्ये &quot;ङिच्च पिन्न पिच्च ङिन्ने&quot;ति प्रपञ्चितत्वादित्यस्वरसादाह--श्नः शानचः शित्तवमपीह लिङ्गमिति। इह--अनुबन्धकार्येऽपि क्वचदनल्विधाविति निषेधोऽस्तीत्यस्मिन्नर्थे, श्नः-- श्नाप्रत्ययस्य, यः शानजादेशो हलः श्नश्शानज्झाविति विहितः, तस्य शित्त्वमपि लिङ्गं--ज्ञापकमित्यर्थः। अन्यथा स्थानिवत्त्वेनैव तस्य शित्त्()वसिद्धेस्तद्वचनं व्यर्थं स्यादिति भावः।<span class="vArtikA"> अत्र च यद्वक्तव्यं तत्स्त्रीप्रत्ययप्रकरणे वक्ष्यमाणेत्यत्र प्रपञ्चितम्</span>।<P><P></div>


<div class="heading">तत्त्व-बोधिनी</div>

<div>यासुट् परस्मैपदेषूदात्तो ङिच्च <span class="sUtramIndex">४३, ३।४।१०३</span> </div><p><div>क्वचिदिति। ज्ञापनफलं तु वक्ष्यमाणेत्यादौ टिदुगिल्लक्षणङीबभाव इति &quot;टिड्ढे&quot;ति सूत्र एवोक्तम्। &quot;रुया&quot;दित्यादौ &quot;उतो वृद्धिर्लुकि हली&quot;ति न प्रवर्तते, भाष्ये &quot;पिच्च ङिन्न, ङिच्च पिन्ने&quot;ति व्याख्यानाद्विशेषविहितेन ङित्त्वेन पित्त्वस्य बाधादित्यदादौ वक्ष्यमाणतया यासुतटो ङित्त्वं न ज्ञापकमित्यपरितोषादाह-- श्नः शानचः शित्त्वमिति॥<P><P></div>


</body></html>