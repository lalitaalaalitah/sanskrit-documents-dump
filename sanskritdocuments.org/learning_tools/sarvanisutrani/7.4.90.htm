<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="default.css"></head><body>
<meta name=viewport content="width=device-width, initial-scale=1">

<div class="sUtramIndexPurvam"><a href="7.4.89.htm">पूर्वम्: ७।४।८९</a></div><div class="sUtramIndexAnantaram"><a href="7.4.91.htm">अनन्तरम्: ७।४।९१</a></div>&nbsp;


<div class="heading">सूत्रम्</div>

रीगृदुपधस्य च॥ <span class="sUtramIndex"><a href="GoToSutram\7.4.90">७।४।९०</a></span>


<div class="heading">काशिका-वृत्तिः</div>

<div>रीगृदुपधस्य च  <span class="sUtramIndex">७।४।९०</span> </div><p><div>ऋदुपधस्य अङ्गस्य यो ऽभ्यासः तस्य रीगागमो भवति यङ्यङ्लुकोः परतः। वरीवृत्यते। वरीवृतीति। वरीवृध्यते। वरीवृधीति। नरीनृत्यते। नरीनृतीति।<span class="vArtikA"> रीगृत्वत इति वक्तव्यम्</span>। इह अपि यथा स्यात्, वरीवृश्च्यते। वरीवृश्चीति। परीपृच्छ्यते। परीपृच्छीति। </div>


<div class="heading">लघु-सिद्धान्त-कौमुदी</div>

<div>रीगृदुपधस्य च <span class="sUtramIndex">७१९, ७।४।९०</span> </div><p><div>ऋदुपधस्य धातोरभ्यासस्य रीगागमो यङ्यङ्लुकोः। वरीवृत्यते। वरीवृताञ्चक्रे। वरीवर्तिता॥</div>


<div class="heading">न्यासः</div>

<div>रीगृदुपधस्य च। <span class="sUtramIndex">, ७।४।९०</span> </div><p><div>&quot;वरीवृत्यते&quot; इत्यादीनि वृतिवृधिनृतीनां (धा।पा।७५८,७५९।१११६) रूपाणि।<span class="vArtikA"> &quot;रीगृत्वत इति वक्तव्यम्()&quot; इति</span>। ऋदुपधादन्यस्यापि ऋत्वतो रीगादयो यथा स्युरित्येवमर्थो व्याख्येय इत्यर्थः। तत्रेदं व्याख्यानम्()--चकारोऽत्र क्रियते, स च ऋदुपधादन्यस्यापि ऋत्वतः समुच्चयार्थः, तेन वृश्चतिप्रभृतीनामपि ऋत्वतां रीगादयो भवन्तीति। 
&quot;रीगृत्वतः&quot; इति सूत्रं न कृतम्(); वैचित्र्याथम्()। 

&quot;ऋदुपधस्य&quot; इति तपरकरणमसन्देहार्थम्()।<span class="prashna"> उकारे परतो यणादेशे कृते सन्देहः स्यात्()--किमृकारोपधस्य? </span>अथ वा रेफोपधस्येति()॥ 

</div>


</body></html>