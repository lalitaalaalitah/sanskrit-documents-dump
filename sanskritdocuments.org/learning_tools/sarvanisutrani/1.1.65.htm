<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="default.css"></head><body>
<meta name=viewport content="width=device-width, initial-scale=1">

<div class="sUtramIndexPurvam"><a href="1.1.64.htm">पूर्वम्: १।१।६४</a></div><div class="sUtramIndexAnantaram"><a href="1.1.66.htm">अनन्तरम्: १।१।६६</a></div>&nbsp;


<div class="heading">प्रथमावृत्तिः</div>



<p><span class="section">सूत्रम्॥</span> 

तस्मिन्निति निर्दिष्टे पूर्वस्य॥ <span class="sUtramIndex"><a href="GoToSutram\1.1.65">१।१।६५</a></span>


<p><span class="section">पदच्छेदः॥</span> 

तस्मिन् <span class="vibhaktiH">७।१</span> इति <span class="vibhaktiH">०</span> निर्दिष्टे <span class="vibhaktiH">७।१</span>  <a class="anuvRittiH-adhaH" href="1.1.66.htm">६६</a> पूर्वस्य <span class="vibhaktiH">६।१</span> 

<p><span class="section">अर्थः॥</span> 

<div>तस्मिन् इति सप्तम्या विभक्त्या निर्दिष्टे सति पूर्वस्य कार्यं भवति, अर्थात् सप्तम्यर्थ-निर्देशात् यः पूर्वः वर्णः तस्य कार्यं भवति। इहापि इतिकरणः अर्थनिर्देशार्थः, तेन तस्मिन्-इति पदेन सप्तम्यर्थः गृह्यते, न तु तस्मिन् इति शब्दः।</div>


<p><span class="section">उदाहरणम्॥</span> 

<div>दध्युदकम्, मध्विदम्, पचत्योदनम्।</div>


<div class="heading">काशिका-वृत्तिः</div>

<div>तस्मिन्निति निर्दिष्टे पूर्वस्य  <span class="sUtramIndex">१।१।६६</span> </div><p><div>तस्मिनिति सप्तम्यर्थनिर्देशे पूर्वस्यैव कार्यं भवति, नौत्तरस्य। इको यणचि <span class="sUtramIndex"><a href="6.1.74.htm">६।१।७४</a></span>दध्युदकम्। मध्विदम्। पचत्योदनम्। निर्दिष्टग्रहणम् आनन्तर्यार्थम्। अग्निचिदत्र इति व्यवहितस्य मा भूत्। </div>


<div class="heading">लघु-सिद्धान्त-कौमुदी</div>

<div>तस्मिन्निति निर्दिष्टे पूर्वस्य <span class="sUtramIndex">१६, १।१।६५</span> </div><p><div>सप्तमीनिर्देशेन विधीयमानं कार्यं वर्णान्तरेणाव्यवहतिस्य पूर्वस्य बोध्यम्॥</div>


<div class="heading">न्यासः</div>

<div>तस्मिन्नित निर्दिष्टे पूर्वस्य। <span class="sUtramIndex">, १।१।६५</span> </div><p><div><span class="prashna">किमर्थमिदम्? </span>&quot;इको यणचि&quot; <span class="sUtramIndex"><a href="6.1.74.htm">६।१।७४</a></span> इत्येवमादावचीत्येवमादेराधाराधेयभावः 
प्रत्यासत्तिनिबन्धनः, यथा -- गङ्गायां घोषः प्रतिवसतीति। अत्र गङ्गायाः सा च प्रत्यासत्तिर्यथा पूर्वमपेक्ष्य भवति, तथा परमपि। ततदश्च दध्युदकादिषु न ज्ञायते-- किं पूर्वस्येकः प्रत्यासत्तिभाजो यणादेशः, उत परस्येति। तत्र सन्देहेसति नियमार्थेयं परिभाषाऽ‌ऽरभ्यते। यद्येवं सन्देहविषय इयमारभ्यत इति यत्र सन्देहस्तत्रोपतिष्ठते, 
ततश्च दध्युदकमिति सिद्धं स्यात्; इदं तु न सिध्यति-- दध्यत्रेति। ननु च विनैव परि-
भाषैतत् सिद्धम्, न ह्रत्र सन्देहोऽस्ति। इदं तर्हि न सिध्यति-- समिदत्रेति, अग्निचिदत्रेति। यदि हि यत्र सन्देहो नास्ति, तत्रैषा परिभाषा न स्यादिहानुपस्थानात्, 
व्यवधानेऽपि यणादेशः स्यादेव। तस्मादसन्देहविषयेऽप्येषा परिभाषा यथा भवति स यत्नःकत्र्तव्यः। एष क्रियते-- इह (तस्मिन्निति) &quot;सप्तमीनिर्दिष्टे पूर्वस्य&quot; <span class="sUtramIndex"><a href="1.1.65.htm">१।१।६५</a></span>
तावत् सूत्रं कत्र्तव्यम्; इयतैवाभिलषितार्थसिद्धेः। तत्राप्ययमर्थः-- स्वरूपग्रहणशङ्कां निराकर्तुमितिकरणो न कत्र्तव्यो भवति। न हि क्वचिच्छास्त्रं सप्तमीनिर्दिष्टः शब्दः श्रूयते, येन स्वरूपग्रहणमाशङ्क्येत। सोऽयमल्पेन सूत्रेण सिद्धे यन्महत्
सूत्रं करोति तन्महाविषयेयं परिभाषेति। सूचनार्थम्। एवं च महाविषयेयं भवति यदि 
सर्वत्र-- सन्देहविषये, अन्यत्र च प्रवत्र्तते।
स्यादेतत्-- "सप्तमीनिर्दिष्ट" इत्युच्यमाने सप्तम्या यद्यप्यधिकरणं निर्दि-श्यते, तथापि तस्याधेयप्रधानत्वात् &quot;इको यणचि&quot; <span class="sUtramIndex"><a href="6.1.74.htm">६।१।७४</a></span> इत्यत्राचि योल्व्यवस्थित-स्तस्मिन् यणादेशो विज्ञायते, ततश्चेहैव स्यात् दधि भुङ्क्त इति, इह तु न स्यात्-- दध्यत्रेति; यथान्यासे त्वेष दोषो नास्ति, तस्मात् महत् सूत्रं प्रणीतम्&quot; इति, नैतदस्ति; यदयं &quot;दाधाघ्वदाप्&quot; <span class="sUtramIndex"><a href="1.2.20.htm">१।२।२०</a></span> इति निर्देशं करोति, तज्ज्ञापयति-- अधिकरण
एव यणादेशादिकार्यं भवति, न त्वाधेय इति। अपि च-यथान्यासेऽप्यधिकरणस्यादेयप्रधानत्वादाधेय एव यणादेशादिकार्यं तेन सर्वत्रैषा परिभाषोपतिष्ठत इति सर्वमिष्टं सिद्धं भवति।
इह &quot;स्वं रूपं शब्दस्याशब्दसंज्ञा&quot;<span class="sUtramIndex"><a href="1.1.67.htm">१।१।६७</a></span> इति स्वरूपस्यैव ग्रहणेन
भवितव्यम्। ततश्च यत्रैव तस्मिन्नित्येतत् पदमुच्चार्यते तत्रैवेयं परिभाषा स्यात् &quot;तस्मिन्नणि च यष्माकास्माकौ&quot; <span class="sUtramIndex"><a href="4.3.2.htm">४।३।२</a></span> इति। अस्ति ह्रत्र तस्याः परिभाषायाः 
परनिवृत्तिः प्रयोजनम्-- यौष्माकीणं युष्मभ्यं देहि, आस्माकीनमस्मभ्यं देहीति।
युष्मभ्यं देहि यौष्माकीणम्, अस्मभ्यं देह्रास्माकीनमिति। &quot;इको यणचि&quot; <span class="sUtramIndex"><a href="6.1.74.htm">६।१।७४</a></span>
इत्येवमादौ त्वेषा नोपतिष्ठते,इत्यत आह-- &quot;तस्मिन्&quot; इति।
&quot;सप्तम्यर्थनिर्देशे&quot; इति। एवं मन्यते-- इतिकरणो ह्रत्र कृतः, स च स्वरूप-
पदार्थकत्वं निरस्यार्थपदार्थकत्वं तस्मिन्नित्यस्य सम्पादयति, तेनार्थस्यैव ग्रहणं भवति। स त्वर्थोऽवश्यं येन केनचिचछब्देन निर्देष्टव्य इति नानार्थकत्वात् सामान्यवाचिना तस्मिन्नित्यनेन पदेन निर्दिष्ट इति।
ननु च शब्दस्यार्थेन पौर्वापर्यं न सम्भवतीत्यर्थेनासम्भवात् तद्वाचिना 
शब्देन विज्ञास्यत इत्यदोषः। अत्रेदं चोद्यते-- अर्थस्य ग्रहणं यथा स्यात् स्वरूपस्य च ग्रहणं मा भूदित्येवमर्थमितिकरणः क्रियते, तच्च स्वरूपग्रहणम् &quot;तस्मिन्नणि च
युष्माकास्माकौ&quot; 
<span class="sUtramIndex"><a href="4.3.2.htm">४।३।२</a></span> इति सूत्रेण सम्भाव्यते; यदि च स्वरूपग्रहणं स्यात्, तत्रैव पूर्वग्रहणं कुर्यात्, न च कृतम्; तसमादवगम्यते-- अन्तरेणापीतिकरणमर्थस्यैव ग्रहणं भविष्यति, न स्वरूपस्येति नार्थस्तेन?। स्तयमेतत्; ये तु मन्दवुद्ध्य एव प्रतिपत्तुमसमर्थास्तान् प्रति सुखावबधनार्थमितिकरणः क-तः। निर्दिष्टग्रहणमिदर्थस्य विशेषणम्। इह च
शास्त्रे &quot;इको यणचि&quot; <span class="sUtramIndex"><a href="6.1.74.htm">६।१।७४</a></span> इत्यादिषु वाक्येषु यत्र सप्तम्यर्थोऽस्ति तत्रासौ 
निर्दिष्ट एव सर्वत्र। तदपार्थकं निर्दिष्टग्रहणविशेषणं व्यभिचाराभावादित्यत आह--
&quot;निर्दिष्टग्रहणम्&quot; इत्यादि। आनन्तर्यमव्यवधानमर्थो यस्य तत् तथोक्तम्।<span class="prashna"> कथं पुनस्त-दानन्तर्यार्थं भवति? </span>ततस्तत्प्रतीतेः। तथा हि दिशिरयमुच्चारणक्रियः, निःशब्दोऽ-
प्ययमिह नैरन्तर्यं द्योतयति। तत्र निरन्तरं दिष्टः= निर्दिष्ट इति प्रादिसमासे
कृते स्फुटमेनानन्तरमुच्चारितमिति प्रतीयते।
किमर्थं पुनरानन्तर्यमाश्रितमित्यत आह-- अग्निचिदत्रेत्यादि। पूर्वशब्दोऽ-यं व्यवहितेऽपि वत्र्तते। तत्र यद्यानन्तर्य नाश्रीयते ततो व्यवहितेऽपि स्यादित्यभिप्रायः। ननु च &quot;अचि&quot; इत्यौपश्लेषिकमधिकरणं विज्ञायते, न च व्यवहितमुपश्लिष्टं
भवति,<span class="prashna"> तत् किमानन्तर्यार्थेन निर्दिष्टग्रहणेन? </span>असदेतत्; असति हि निर्दिष्ट्()ग्रहणाउपश्लेषिकमधिकरणमेव न शक्यं विज्ञातुम्। यस्मात् पूर्वशब्दो व्यवहितेऽपि 
वत्र्तमानः परस्यैव निवृतिं()त करोति, न व्यवहितपूर्वस्यापि। निर्दिष्टग्रहणे तु सति, सप्तम्या औपश्लेषिकाधिकरणाभिधायिन्याः प्रत्यासत्तिरुपादीयते। सा च पूर्वग्रहणेन न निवर्त्त्यते, परनिवृत्तिरेव क्रियत इत्येषोऽर्थो लभ्यते। तेन व्यवहितस्य कार्यंन भवति। उत्तरार्थं च निर्दिष्टग्रहणं कत्र्तव्यमेव॥

</div>


<div class="heading">बाल-मनोरमा</div>

<div>तस्मिन्निति निर्दिष्टे पूर्वस्य <span class="sUtramIndex">४२, १।१।६५</span> </div><p><div>तस्मिन्निति निर्दिष्टे। &quot;इको यणची&quot;त्यत्र अचि इको यण् स्यादित्यवगतम्। तत्राऽचो वर्णान्तराधिकरणत्वं न संभवतीति सतिसप्तम्याश्रयणीया,-अचि सति इको यण् स्यादिति। तत्र व्यवहितेऽव्यवहिते च इको यण् प्राप्तः। ततश्च &quot;समिध&quot;मित्यत्र धकारल्यलहितेऽकारे सत्यरि मकारादिकारस्य यण् स्यात्। तथा अचि सति पूर्वस्य परस्य वा इको यण् प्राप्तः। ततश्च दध्युदकमित्यत्र इकारे अचि सति उकारस्य परस्यापि इको यण् स्यात्। तत्राऽव्यवहित एव अचि भवति न व्यवहिते, पूर्वस्यैव भवति न परस्येत्येतदर्थमिदमारभ्यते। तस्मिन्निति न तच्छब्दः स्वरूपपरः। तथा सति &quot;तस्मिन्नणि च युष्माकास्माकौ&quot; इत्यादावेव प्रवर्तेत, न त्विको यणचीत्यादौ। किन्तु इको यणचीत्यादिसूत्रगतस्याऽचीत्यादिसप्तम्यन्तपदस्य &quot;तस्मिन्नि&quot;त्यनुकरणम्। &quot;इती&quot;त्यनन्तरं &quot;गम्येऽर्थे&quot; इति शेषः। निरिति नैरन्तर्ये। दिशिरुच्चारणे। एवं च इको यणचि रायो हलीत्यादिसूत्रेषु इचि हलि इत्येवं सप्तम्यन्तपदगम्येऽर्तेऽकारादौ दध्यत्र सुध्युपास्य इत्यादिप्रयोगदशायां निर्दिष्टेऽव्यवहितोच्चारिते सति पूर्वस्य कार्यं भवति, न तु व्यवहितोच्चारिते नापि परस्येति फलितोऽर्थः। व्यवधान#ं च वर्णान्तरकृतमेव निषिध्यते, नतु कालकृतम्। &quot;इको यणची&quot;त्यादौ कालकृतव्यवधानस्य संहिताधिकारादेव निरासलाभात्, तत्र कालकृतव्यवधानस्याप्यनेनैव सूत्रेण निरासे संहिताधिकारस्य वैयथ्र्यापातात्। एवं च ये संहिताधिकारबहिर्भूताः &quot;आनङृतो द्वन्द्वे&quot; &quot;देवताद्वन्द्वे च&quot; इत्यादय उत्तरपदे परत आनङादिविधयस्ते सर्वे अगनाविष्णू इत्यग्नाविष्णू इत्याद्यवग्रहे कालव्यवधानेऽपि भवन्ति। एतत्सर्वमभिप्रेत्य पर्यवसन्नार्थमाह--सप्तमीनिर्देशेनेत्यादिना।--इति सूत्राक्षरानुयायी पन्थाः। &quot;अतिशयने तम&quot;बित्यत्र तु नेयं परिभाषा प्रवर्तते, सर्तम्यन्तातिशायनपदार्थस्य शब्दरूपत्वाभावेनाऽव्यवहितोच्चारितत्वरूपनिर्धिष्टत्वाऽसंभवात्। नचैवमपि &quot;कर्तृकर्मणोः कृती&quot;त्यत्रापि अस्याः परिभाषायाः प्रवृत्तौकर्तृषष्ठी कर्मणिषष्ठी च कृष्णस्य कृतिः जगतः कर्ता कृष्ण इत्यत्रैव स्यान्नतु &quot;कृतिः कृष्णस्य&quot; &quot;कर्ता जगत&quot; इत्यत्र इति वाच्यं, लक्ष्यानुरोधेन क्वचिदेवंजातीयकेष्वस्याः परिभाषाया अप्रवृत्तिरिति &quot;श्नान्नलोप&quot; इति सूत्रे भाष्ये प्रपञ्चितत्वात्। वस्तुतस्तु भाष्यानुसारेणाऽत्र सूत्रे निर्दिष्टग्रहणं संहिताधिकारसूत्रं च विफलमेवेति इको यणचीत्यत्र वक्ष्यते।<P></div>


<div class="heading">तत्त्व-बोधिनी</div>

<div>तस्मिन्निति निर्दिष्टे पूर्वस्य <span class="sUtramIndex">३६, १।१।६५</span> </div><p><div>तस्मिन्निति। सप्तम्यन्तानुकरणमिदम्। &quot;निःशब्दो नैरन्तर्यपरः। दिशिरुच्चारणक्रियः। &quot;अचि य&quot;णित्युक्ते व्यवहितेऽव्यवहिते च सति प्राप्तमव्यवहिते एवेति, पूर्वस्य परस्य च प्राप्तं पूर्वस्यैवेति त नियम्यते। अव्यवहितस्येति तु फलितार्थकथनम्। पूर्वस्यैवेति किं?, दध्युदकम्। अत्रोकारस्य मा भूत्। अव्यवहितस्यैवेति किम्?, अग्निचिदत्र सोमसुदत्र। व्यवधानं चात्र वर्णकृतमेव निषिध्यते, नतु कालकृतम्। संहिताधिकाराज्ज्ञापकात्। अन्यथा निर्दिष्टग्रहणादेवाऽसंहितायां यणाद्यप्रसङ्गा()त्क तेन संहिताधिकारेण?। अतो व्याचष्टे-वर्णान्तरेणेति। एवं च संहिताधिकारबहिर्भूतविधयः कालव्यवायेपि संभवन्ति। तेनाग्नाविष्णू इत्यादाववग्रहेऽपि &quot;अनाङृतो द्वन्द्वे&quot; &quot;देवताद्वन्द्वे चे&quot;त्यादिना उत्तरपदे परतो विहिता आनङादयो भवन्तीति दिक्।<P></div>


</body></html>