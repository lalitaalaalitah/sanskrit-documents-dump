<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="default.css"></head><body>
<meta name=viewport content="width=device-width, initial-scale=1">

<div class="sUtramIndexPurvam"><a href="7.3.81.htm">पूर्वम्: ७।३।८१</a></div><div class="sUtramIndexAnantaram"><a href="7.3.83.htm">अनन्तरम्: ७।३।८३</a></div>&nbsp;


<div class="heading">सूत्रम्</div>

मिदेर्गुणः॥ <span class="sUtramIndex"><a href="GoToSutram\7.3.82">७।३।८२</a></span>


<div class="heading">काशिका-वृत्तिः</div>

<div>मिदेर् गुणः  <span class="sUtramIndex">७।३।८२</span> </div><p><div>मिदेरङ्गस्य इको गुणो भवति शिति प्रत्यये परतः। मेद्यति, मेद्यतः, मेद्यन्ति। शिति इत्येव, मिद्यते। </div>


<div class="heading">न्यासः</div>

<div>मिदेर्गुणः। <span class="sUtramIndex">, ७।३।८२</span> </div><p><div>&quot;ञिमिदा स्नेहने&quot; (धा।पा।७४३,१२४३) इति भौवादिको दैवादिकश्च, तत्र दिवादेरिह ग्रहणम्(); इतरस्व ह्रङित्त्वाच्छपः &quot;पुगन्तलघूपधस्य च&quot; <span class="sUtramIndex"><a href="7.3.86.htm">७।३।८६</a></span> इत्येवं गुणः सिद्धः। &quot;मिद्यते&quot; इति। &quot;भावकर्मणोः&quot; <span class="sUtramIndex"><a href="1.2.13.htm">१।२।१३</a></span> इत्यात्मनेपदम्(), &quot;सार्वधातुके यक्()&quot; <span class="sUtramIndex"><a href="3.1.67.htm">३।१।६७</a></span>॥ 

</div>


<div class="heading">बाल-मनोरमा</div>

<div>मिदेर्गुणः <span class="sUtramIndex">१८५, ७।३।८२</span> </div><p><div>&quot;मिमिदे&quot; इत्यत्र लिटः &quot;असंयोगा&quot;दिति कित्त्वेऽपि गुणं शङ्कितुमाह--मिदेर्गुणः। &quot;मिदे&quot;रित्यवयवषष्ठी। गुणश्रुत्या &quot;इको गुणवृद्धी&quot; इति परिभाषया इक इत्युपतिष्ठते, &quot;ष्ठिवुक्लमुचमां शिति&quot; इत्यतः शितीत्यनुवर्तते। श् चासाविच्चेति कर्मधारयः। तेन च अधिकृताऽङ्गाक्षिप्तः प्रत्ययो विशेष्यते। तदादिविधिः। इत्संज्ञशकारादौ प्रत्यये परे इति लभ्यते। तदाह--मिदेरित्यादिना। दैवादिकमिदेः श्यनि मेद्यते इत्याद्युदाहरणम्। श् इत् यस्येति बहुव्रीहिमाश्रित्य शिति प्रत्यये परे मिदेरिको गुण इत्येव कुतो न व्याख्यायत इत्याशङ्क्य मिमिदे इत्यत्र गुणाऽभावार्थमित्संज्ञकशाकारादाविति व्याख्येयमित्यभिप्रेत्याह--एश आदिशित्त्वाभावादिति। ञिष्विदेति। षोपदेशोऽयम्। अनिट्सु स्विद्येति श्यन्विकरणस्यैव ग्रहणादयं सेट्। रुच दीप्तावभिप्रीतौ चेति। अभिप्रीतिः- प्रीतिविषयीभवनम्। दीप्तौ उदाहरत--रोचते सूर्य इति। प्रकाशत इत्यर्थः। अभिप्रीतौ उदाहरति-- हरये रोचते भक्तिरिति। भक्तिर्हर्याश्रितप्रीतिविषयो भवतीत्यर्थः। &quot;रुच्यर्थाना&quot;मिति संप्रदानत्वाच्चतुर्थी। क्षुभ संचलने इति। क्षोभते। क्षुभ्यतीति दिवादौ। क्षुभ्नातीति क्र्यादौ। णभधातुर्णोपदेश नभते। आद्योऽभावे चेति। चात्संचलनेऽपि। तत्र अभावार्थकस्य प्रयोगं दर्शयति-- नभन्तामन्यके समे इति। मन्त्रोऽयम्। नन्वत्र मन्त्रे णभेर्हिंसार्थकत्वमेव कुतो न स्यादित्य आह--मा भूवन्नन्यके सर्वे इति। &quot;नभन्ता&quot;मित्यस्य विवरणं-- भा भूवन्निति। न भवन्तीत्यर्थः। &quot;समे&quot;इत्यस्य विवरणं-- सर्वे इति। निरुक्तमिति। वेदव्याख्यानात्मको यास्कप्रणीतो ग्रन्थविशेषो निरुक्तम्। रुआंसु ध्वंसु भ्रंसु इति। त्रयो नोपधा इति भावः। नारुआसदिति। &quot;नारुआंस&quot; दित्यपपाठः। नचाऽरुआंसदिति लङो रूपमिति भ्रमितव्यं, तत्र परस्मैपदाऽसंभवात्। रुआम्भुदातुरकारमध्यः। वृतु वर्तने इति। उदित् ऋदुपधः सेट्कः। वर्तते इति। शपि गुणे रपरत्वम्। ववृते इति। &quot;असंयोगा&quot;दिति कित्त्वाद्गुणाऽभावे द्वित्वे उरदत्त्वे रपरत्वे हलादिशेषे रूपम्। लुटि--वर्तिता। <P><P></div>


<div class="heading">तत्त्व-बोधिनी</div>

<div>मिदेर्गुणः <span class="sUtramIndex">१५८, ७।३।८२</span> </div><p><div>मिदेर्गुणः। &quot;ष्ठिवुक्लमुचमा&quot;मित्यतः शितीत्यनुवर्तते। तत्र शश्चासौ इच्चेति कर्मदारयात्समप्तमी। अङ्गाक्षिप्तप्रत्ययस्तु विशेष्यः। तेन &quot;यस्मिन्विधि&quot;रिति तदादिविधिः प्रवर्तते। तदाह-- इत्संज्ञकशकारादाविति। आदिशित्त्वाभावादिति। मेद्यति मेद्यत इत्यादौ तु &quot;दिवादिभ्य&quot; इति श्यन आदिशित्त्वाद्गुणो भवत्येव। मिमिदे इति। &quot;शिती&quot;ति बहुव्रीहौ त्विह स्यादेव गुणः। तथा पपे तस्थे इत्यादौ पिबादयोऽपि स्युरिति भावः। ञिष्विदा। अनिट्कारिकायां स्विद्यतिरिति श्यना निर्देशादयं सेट्। स्वेदिता। स्वेदिष्यते। ञिक्ष्विदा चेति। पूर्वोक्तयोरेवार्थयोरयमिति बोध्यम्। हरये इति। &quot;रुच्यर्थाना&quot;मिति संप्रदानसंज्ञायां चतुर्थी। घुट्।परिवर्तनम्-- इतस्ततो भ्रमणम्। जुघुटे इति। &quot;असंयोगा&quot;दिति कित्त्वाद्गुणाऽभावः। क्षुभ। संचलनं-- प्रकृतिविपर्यासो,मन्थनं च। क्षोभते। &quot;क्षुभ्यती&quot;ति दिवादौ। &quot;क्षुभ्नाती&quot;ति क्र्यादौ। नारुआसदिति। &quot;नारुआंस&quot;दित्यपपाठ एव। न चेदं लहो रूपं, तत्र परस्मैपदाऽसंभवादिति भावः।<P><P></div>


</body></html>