<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="default.css"></head><body>
<meta name=viewport content="width=device-width, initial-scale=1">

<div class="sUtramIndexPurvam"><a href="3.4.116.htm">पूर्वम्: ३।४।११६</a></div><div class="sUtramIndexAnantaram"><a href="4.1.1.htm">अनन्तरम्: ४।१।१</a></div>&nbsp;


<div class="heading">सूत्रम्</div>

छन्दस्युभयथा॥ <span class="sUtramIndex"><a href="GoToSutram\3.4.117">३।४।११७</a></span>


<div class="heading">काशिका-वृत्तिः</div>

<div>छन्दस्युभयथा  <span class="sUtramIndex">३।४।११७</span> </div><p><div>छन्दसि विषये उभयथा भवति, सार्वधातुकम् आर्धधातुकं च।<span class="prashna"> किं लिङेव अनन्तरः सम्बध्यते? </span>न एतदस्ति, सर्वम् एव प्रकरणम् अपेक्ष्यैतदुच्यते। तिङ्शिदादि छन्दस्युभयथा भवति। वर्धन्तु त्वा सुष्टुतयः। आर्धधातुकत्वाण् णिलोपः। वर्धयन्तु इति प्राप्ते। शेषं च सार्वधातुकम्  स्वस्तये नावमिवारुहेम। क्तिनः सार्वधातुकत्वादस्तेर् भूभावो न भवति। लिट् सार्वधातुकम्  ससृवांसो विशृण्विरे। इम इन्द्राय सुन्विरे। लिङुभयथा भवति। उप स्थेयाम शरणा वृहन्ता। सार्वधातुकत्वात् लिङः सलोपः, आर्धधातुकत्वातेत्वम्। व्यत्ययो बहुलम् <span class="sUtramIndex"><a href="3.1.85.htm">३।१।८५</a></span> इत्यस्य एव अयं प्रप्ञ्चः। इति श्रीजयादित्यविरचितायां काशिकायां वृत्तौ तृतीयाध्यायस्य चतुर्थः पादः। चतुर्थो ऽध्यायः प्रथमः पादः। </div>


<div class="heading">न्यासः</div>

<div>छन्दस्युभयथा। <span class="sUtramIndex">, ३।४।११७</span> </div><p><div>&quot;{अस्तये इति मुद्रितः पाठः} स्वस्तये&quot; इति। &quot;अस भुवि&quot; (धा।पा।१०६५), स्त्रियां क्तिन्। सार्वधातुकत्वादस्तेर्भूभावो न भवति।
&quot;विशृण्विरे&quot; इति। अत्र लिटः सार्वधातुकत्वात् &quot;श्रुवः शृ च&quot; <span class="sUtramIndex"><a href="3.1.74.htm">३।१।७४</a></span> इति श्नुप्रत्ययः, शृभावश्च। &quot;सुन्विरे&quot; इति। &quot;स्वादिभ्यः श्नुः&quot; <span class="sUtramIndex"><a href="3.1.73.htm">३।१।७३</a></span>। 
&quot;उपस्थेयाम&quot;इति। तिष्ठतेर्लिङ,यासुट्,मस्, &quot;एतेर्लिङि&quot; <span class="sUtramIndex"><a href="7.4.24.htm">७।४।२४</a></span>इत्येत्वम्।
ननु &quot;व्यत्ययो बहुलम्&quot; <span class="sUtramIndex"><a href="3.1.85.htm">३।१।८५</a></span> इत्यनेनैव सिद्धं सर्वमेवेदम्, किमर्थोऽयमारम्भ इत्याह-- &quot;व्यत्ययो बहुलमित्यस्यैव&quot; इति। गतार्थम्॥
इति श्रीबोधिसत्त्वदेशीयाचार्यजिनेन्द्रबुद्धिपादविरचितायां 
काशिकाविवरणपञ्जिकायां
तृतीयस्याध्यायस्य
चतुर्थः पादः।
समाप्तश्च तृतीयोऽध्यायः॥

-----------------


अथ चतुर्थोऽध्यायः

</div>


</body></html>