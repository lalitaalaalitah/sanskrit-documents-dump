<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="default.css"></head><body>
<meta name=viewport content="width=device-width, initial-scale=1">

<div class="sUtramIndexPurvam"><a href="6.4.67.htm">पूर्वम्: ६।४।६७</a></div><div class="sUtramIndexAnantaram"><a href="6.4.69.htm">अनन्तरम्: ६।४।६९</a></div>&nbsp;


<div class="heading">सूत्रम्</div>

वाऽन्यस्य संयोगादेः॥ <span class="sUtramIndex"><a href="GoToSutram\6.4.68">६।४।६८</a></span>


<div class="heading">काशिका-वृत्तिः</div>

<div>वा ऽन्यस्य संयोगाऽदेः  <span class="sUtramIndex">६।४।६८</span> </div><p><div>घ्वादिभ्यः अन्यस्य संयोगादेराकारान्तस्य वा एकारादेशो भवति लिङि परतः। ग्लेयात्, ग्लायात्। म्लेयात्, म्लायात्।<span class="prashna"> अन्यस्य इति किम्? </span>स्थेयात्।<span class="prashna"> संयोगादेः इति किम्? </span>यायात्। क्ङिति इत्येव, ग्लासिष्ट। अङ्गस्य इत्येव, निर्वायात्। </div>


<div class="heading">लघु-सिद्धान्त-कौमुदी</div>

<div>वान्यस्य संयोगादेः <span class="sUtramIndex">४९६, ६।४।६८</span> </div><p><div>घुमास्थादेरन्यस्य संयोगादेर्धातोरात एत्वं वार्धधातुके किति लिङि। ग्लेयात्, ग्लायात्॥</div>


<div class="heading">न्यासः</div>

<div>वाऽन्यस्य संयोगादेः। <span class="sUtramIndex">, ६।४।६८</span> </div><p><div><span class="prashna">&quot;अन्यस्येति किं? </span>&quot;स्थेयात्()&quot; इति। यद्यन्यस्येति न क्रियेत, तदा पूर्वयागोऽन्येषु ध्वादिषु सावकाशः, अयमपि ग्लायादित्यादिषु; स्थेयादित्यत्रोभयप्राप्तौ परत्वादनेन विकल्पः स्यादित्यन्यग्रहणम्()।<span class="prashna"> 
यदि पूर्वयोगस्तिष्ठ()त्यर्थोऽप्यारभ्येत तदा तदर्थस्य तस्यारम्भसामथ्र्यात्? </span>पूर्वेण नित्यमेत्त्वं भविष्यति, अन्यथां तदर्थस्य तस्यारम्भो निष्फलः स्यादिति शक्यमन्यग्रहणमकर्तुम्()।<span class="prashna"> तत्? </span>क्रियते विस्पष्टार्थम्()॥

</div>


<div class="heading">बाल-मनोरमा</div>

<div>वाऽन्यस्य संयोगादेः <span class="sUtramIndex">२१५, ६।४।६८</span> </div><p><div>आशीर्लिङि आत्त्वे कृते ग्ला-यात्-इति स्थिते--वाऽन्यस्य। आद्र्धधातुक इत्यधिकृतम्। &quot;एर्लिङी&quot;त्यनुवर्तते। &quot;ए&quot;रिति प्रथमान्तम्। &quot;आतो लोप इटि चे&quot;त्यत &quot;आत&quot; इत्यनुवर्तते। कस्मादन्यस्येत्यपेक्षायां घुमास्थागापाजहातिसां हली&quot;ति प्रकृतत्वात्तेभ्योऽन्यस्येति लभ्यते। तदाह--घुमास्थादेरित्यादिना। कतीति। &quot;दीङो युडचि क्ङिती&quot;त्यतस्तदनुवृत्तेरिति भावः। ङितीति तु नानुवर्तते, लिङाद्र्धधातुकस्य ङित्त्वाऽसंभवात्। अग्लासीदिति। &quot;यमरमे&quot;त्यादन्तत्वात्सगिटौ। अग्लासिष्टाम् अग्लासिषुरित्यादि। अग्लास्यत्। म्लायतीति। ग्लैधातोरिव रूपाणीति भावः। द्यै न्यक्करणे।यकारमध्योऽयम्। इत आरभ्य ऐकारान्तानां संयोगादीनां ग्लैवदेव रूपाणि प्रत्येतव्यानि। &quot;रै शब्दे&quot; इत्यादीनां त्वसंयोगादीनामाशीर्लिङि &quot;वाऽन्यस्य संयोगादे&quot;रित्येत्त्वं न भवति, [तेन] रायादित्यादि रूपमिति विशेषः। स्त्यै ष्ट()ऐ इति। षोपदेशेषु स्त्यादातोः पर्युदासाद्यो न षोपदेशः। द्वितीयस्तु षोपदेशः। तकारस्य ष्टुत्वसंपन्नटकारनिर्देशः। सत्वे कृते इति। &quot;धात्वादे&quot;रिति षस्य सकारे सति निमित्ताऽपायात् ष्टुत्वनिवृत्तिरिति भावः। तिष्ट()आसतीति। ष्ट()ऐधातोः कृतसत्वात्सनि आत्त्वे स्त्या स इति सन्नन्ताल्लटि तिपि सपि &quot;सन्यङो&quot;रिति द्वित्वे &quot;शर्पूर्वाः खयः&quot; इति सकारयकारनिवृत्तौ &quot;तास्त्यासति&quot; इति स्थिते अभ्यासह्यस्वे &quot;सन्यतः&quot; इति इत्वे सकारस्य इणः परत्वादादेशसकारत्वाच्च षत्वे &quot;तिष्ट()आसती&quot;ति रूपम्। स्वाभाविकसकारादित्वे त्वादेशसकारादित्वाऽभावात्षत्वं न स्यादिति भावः। अतिष्ट()पदिति। ष्ट()ऐधातोः कृतसत्वाण्णौ आत्त्वे&quot;अतिह्यी&quot; ति पुकि स्त्यापि इति ण्यन्ताल्लुङि अडागमे तिपि &quot;इतश्च&quot; इति इकारलोपे &quot;णिश्रिद्रुरुआउभ्यः&quot; इति च्लेश्चङि &quot;णेरनिटी&quot;ति णिलोपे &quot;णौ चङ्युपधायाः&quot; इति ह्यस्वे &quot;चङि&quot; इति स्त्यबित्यस्य द्वित्वे &quot;शपूर्वा इति सकारयकारपकाराणां निवृत्तौ सत्यां &quot;सन्यतः&quot; इति इत्वे, इणः परत्वादादेशसकारत्वाच्च सस्य षत्वे, तस्य ष्टुत्वे अतिष्ठ()पदितिरूपम्। स्वाभाविकसकारत्वेत्वादेशसकारत्वाऽभावात्षत्वं न स्यादिति भावः। जजौ ससाविति। जैधातोः षैधातोश्च णलि आत्त्वे द्वित्वादौ वृद्धिरिति भावः। ननु &quot;एर्लिङी&quot;त्यत्र &quot;घुमास्थागापाजहातिसा&quot;मित्यनुवृत्त्या सैधातोराशीर्लिङि &quot;साया&quot;दित्यत्र एत्त्वं स्यत्। तथा लुङि सगिटोः--असासात् असासिष्टामित्येव इष्यते। तत्र &quot;विभाषा घ्राधेट्()शाच्छासः&quot; इति स#इचः पाक्षिके लुकि असात् असातामित्यपि प्रसज्येतेत्यत आह-- घुमास्थेत्यत्रेत्यादि। स्यतेरिति। &quot;षो अन्तकर्मणि&quot; इति श्यन्विकरणस्येत्यर्थः। अत्र व्याख्यानमेव शरणम्। &quot;विभाषा घ्राधेडि&quot;त्यत्र श्यन्विकरणाभ्यां साहचर्याच्च। पै ओ वै। पायति। वायति। &quot;ओदितश्चे&quot;ति निष्ठानत्वार्थमोदित्त्वम्। ननु पैधातोः कर्मणि लटि यकि आत्त्वे पायते इत्यत्र &quot;घुमास्थागापाजहातिसां हली&quot;ति ईत्त्वं स्यात्। तथा आशीर्लिङि पायादित्यत्र &quot;एर्लिङी&quot;त्येत्वं स्यात्, तत्रापि &quot;घुमास्थागापाजहातिसा&quot;मित्यनुवृत्तेः, तथा लुङि &quot;अपासी&quot;दित्यत्र &quot;गातिस्थे&quot;ति सिचो लुकि &quot;यमरमे&quot;ति इटोऽभावात्तत्संनियोगशिष्टः सगपि न स्यादित्यत आह---- घुमास्थेतीत्त्वमित्यादिना। पारूपस्येति। उदाह्मतसूत्रत्रये लक्षणप्रतिपदोक्तपरिभाषया आदन्तत्वेन उपदिष्टस्यैव पाधातोग्र्रहणं, नतु पैधातोः कृतात्वस्येति भावः। एवं च प्रकृते पैधातोराशीर्लिङि पायादित्येव रूपम्। लुङि सगिटोः अपासीत्, अपासिष्टामित्येव रूपम्। ष्ट इति। षोपदेशोऽयम्। कृतष्टुत्वनिर्देशः। सत्वे कृते ष्टुत्वनिवृत्तिः। तदाह--स्तायतीति। ष्णैधातुरपि षोपदेशः कृतष्टुत्वनिर्देशः। सत्वे कृते ष्टुत्वनिवृत्तिः। तदाह--स्नायतीति। दैप्। अघुत्वादिति। घुसंज्ञाविधौ दाब्दैपौ विनेत्युक्तेरिति भावः। पा पाने। पिबादेश इति। &quot;शिद्विषय&quot; इति शेषः। तस्येति। पिबादेशस्य अदन्तत्वान्न लघूपधगुण इति भाष्ये स्पष्टम्। अनिडयम्। पपौ पपतुः पपुः। भारद्वाजनियमात्थलि वेट्--पपिथ-पपाथ पपथुः पप। पपौ पपिव पपिम। क्रादिनियमादिट्। पाता। पास्यति। पिबतु। अपिबत्। पिबेत्। आशीर्लिङि &quot;एर्लिङ&quot; इत्येत्त्वमभिप्रेत्याह--पेयादिति। &quot;गातिस्थे&quot;ति सिचो लुगित्यभिप्रेत्याह-- आपादिति। अपाताम् अपुः। अपाः अपातम् अपात। अपाम् अपाव अपाम। अपास्यत्। घ्रा। &quot;पाघ्राध्मे&quot;ति शिद्विषये जिघ्रादेशः। तदाह--जिघ्रतीति। अनिडयम्। जघ्रौ जघ्रतुः जघ्रुः। भारद्वाजनियमात्थलि वेट्--जघ्रिथ जघ्राथ जघ्रथुः जघ्र। जघ्रौ जघ्रिव जघ्रिम। क्रादिनियमादिट्। घ्राता घ्रास्यति। जिघ्रतु। अजिघ्रत्। जिघ्रेत्। आशीर्लङि &quot;वाऽन्यस्य संयोगादे&quot; रित्येत्त्वविकल्पं मत्वा आह--- घ्रायात् घ्रेयादिति। &quot;विभाषा घ्राधे&quot;डिति सिचो वा लुक्। लुगभावपक्षे आदन्तत्वात्सगिटौ। तदाह-- अघ्रात् अघ्रासीदिति। ध्माधातुरनिट्। &quot;पाघ्राध्मे&quot;ति शिद्विषये धमादेशः। तदाह--धमतीति। दध्मौ दध्मतुः दध्मुः। दध्मिथ--दध्माथ, दध्मथुः दध्म। दध्मौ दध्मिव दध्मिम। ध्माता।ध्मास्यति। धमतु। अधमत्। धमेत्। ध्मायात्--ध्मेयात्। अध्मासीत्। अध्मास्यत्। ष्ठाधातुः षोपदेशः कृतष्टुत्वनिर्देशः। शिद्विषये &quot;पाग्रे&quot;ति तिष्ठादेशः। तदाह--तिष्ठतीति। तस्थौ। अधितष्ठावित्यत्र इण्कवर्गाभ्यां परत्वाऽभावेऽपि षत्वमाह-- स्थादिष्विति। तस्थतुः तस्थुः। तस्थिथ--तस्थाथ, तस्थथुः तस्थ। तस्थौ तस्थिव तस्थिम। स्थाता। अधिष्ठातेत्यत्र &quot;सात्पदाद्यो&quot;रिति षत्वनिषेधमाशङ्क्याह-- उपसर्गादिति षत्वमिति। स्थास्यति। तिष्ठतु। अतिष्ठत्। तिष्ठेत्। आशीर्लिङि संयोगादित्वेऽपि घुमास्थादेरन्यत्वाऽभावादेत्त्वविकल्पो न, किंतु &quot;एर्लिङी&quot;ति नित्यमेव एत्त्वम्। तदाह--स्थेयादिति। &quot;गातिस्थे&quot;ति सिचो लुक्। अस्थात्। अस्थास्यत्। म्ना इति। अयमप्यनिट्। &quot;पाध्रे&quot;ति शिद्विषये मनादेशः। तदाह--मनतीति। मम्नौ मम्नतुः मम्नुः। मम्निथ--मम्नाथ मम्नथुः मम्न।मम्नौ मम्निव मम्निम। म्नाता। म्नास्यति। मनतु। अमनत्। मनेत्। म्नायात्--म्नेयात्। अम्नासीत्। अम्नास्यत्। दाण् दाने। अयमप्यनिट्। &quot;पाघ्रे&quot; ति शिद्विषयेय यच्छादेशः। प्रणियच्छतीति। &quot;नेर्गदे&quot;ति णत्वम्। ददौ ददतुः ददुः। ददिथ-ददाथ ददथुः दद। ददौ ददिव ददिम। दाता। दास्यति। यच्छतु। अयच्छत्। यच्छेत्। आशीर्लिङि &quot;एर्लिङी&quot;त्येत्त्वं मत्वा आह-- देयादिति। &quot;गातिस्थे&quot;ति सिचो लुकं मत्वा आह-- अदादिति। ह्व्ट कौटिल्ये। अयमप्यनिट्। ह्वरतीति। शपि गुणे रपरत्वम्।<P><P></div>


<div class="heading">तत्त्व-बोधिनी</div>

<div>वाऽन्यस्य संयोगादेः <span class="sUtramIndex">१८७, ६।४।६८</span> </div><p><div>वान्यस्य। अन्यस्य किम्?। स्थेयात्। द्यै न्यक्करणे। द्यायति। दद्यौ। अद्यासीत्। घुमास्थेत्यत्रेति। व्याख्यानात्तन्त्रान्तरे जहातिस्यतीनामिति श्यना निर्देशाच्चेति भावः। विभाषा घ्रेति। कश्यन्विकरणाभ्यां शाच्छाभ्यां साहचर्यादिति भावः। एवं शाच्चासेति युग्विधावपि स्येतेरेव ग्रहणमिति बोध्यम्। तेनाऽस्य धातोः &quot;अर्तिह्यी&quot;ति पुगेव। सापयति। पै ओवै। पायति। वायति। शुष्यतीत्यर्थः। &quot;ओदितश्चे&quot;ति निष्ठानत्वम्। वानम्। &quot;शुष्के वानमुबे त्रिषु&quot; इत्यमरः। अदन्तत्वादिति। केचित्तु अङ्गवृत्तपरिभाषयापि गुणाऽभावं समर्थयन्ति। घ्रा गन्धोपादाने। गन्धोपादानं-- गन्धग्रहणम्। नन्वेवं कर्मणो धात्वर्थेनोपसङ्गहाकर्मकत्वेन &quot;जिघ्रति कुसुम&quot;मित्यादि प्रयोगो न सिद्ध्येदिति चेदत्राहुः-- यद्धात्वर्थेन कर्तृनिष्ठकर्मण उपसङ्ग्रहस्तस्यैव धातरकर्मकत्वं नान्यस्य। भवति हि जीवति नृत्यतीत्यादेरकर्मकत्वम्। तदर्थोपसंगृहीतकर्मणः कर्तृनिष्ठत्वात्। घ्राधातोः कर्मणस्त्वतथात्वान्नाऽकर्मकतेति। ध्मा शब्दाग्निसंयोगयोः। शब्दशब्देन तदनुकूलो वायुरिह गृह्रते। तेन शङ्खं धमतीतिवन्मृदङ्गं धमतीति प्रयोगो नेत्याहुः। अग्निसंयोगे--सुवर्णं धमति। अग्निना संयुक्तीत्यर्थः। स्थेयादिति। &quot;एर्लङी&quot;ति नित्यमेत्वम्। लुङि-- अस्थात्। म्ना अभ्यासे। मनति विद्याम्। अभ्यस्यतीत्यर्थः। मम्नौ। अम्नासीत्। अदादिति। &quot;गातिस्थे&quot;ति सिचो लुक्।<P><P></div>


</body></html>