<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="default.css"></head><body>
<meta name=viewport content="width=device-width, initial-scale=1">

<div class="sUtramIndexPurvam"><a href="6.4.14.htm">पूर्वम्: ६।४।१४</a></div><div class="sUtramIndexAnantaram"><a href="6.4.16.htm">अनन्तरम्: ६।४।१६</a></div>&nbsp;


<div class="heading">सूत्रम्</div>

अनुनासिकस्य क्विझलोः क्ङिति॥ <span class="sUtramIndex"><a href="GoToSutram\6.4.15">६।४।१५</a></span>


<div class="heading">काशिका-वृत्तिः</div>

<div>अनुनासिकस्य क्विझलोः क्ङिति  <span class="sUtramIndex">६।४।१५</span> </div><p><div>अनुनासिकान्तस्य अङ्गस्य उपधायाः दीर्घो भवति क्विप्रत्यये परतो झलादौ च क्ङिति। प्रशान्। प्रतान्। झलादौ किति  शान्तः। शान्तवान्। शान्त्वा। शान्तिः। ङिति खल्वपि  शंशान्तः। तन्तान्तः। यङ्लुगन्तादयं तस्।<span class="prashna"> अनुनासिकस्य इति किम्? </span>ओदनपक्। पक्वः। पक्ववान्।<span class="prashna"> क्विझलोः इति किम्? </span>गम्यते। रम्यते।<span class="prashna"> क्ङिति इति किम्? </span>गन्ता। रन्ता। </div>


<div class="heading">लघु-सिद्धान्त-कौमुदी</div>

<div>अनुनासिकस्य क्विझलोः क्ङिति <span class="sUtramIndex">७३०, ६।४।१५</span> </div><p><div>अनुनासिकान्तस्योपधाया दीर्घः स्यात्क्वौ झलादौ च क्ङिति। इदमिवाचरति इदामति। राजेव राजानति। पन्था इव पथीनति॥</div>


<div class="heading">न्यासः</div>

<div>अनुनासिकस्य क्विझलो क्ङिति। <span class="sUtramIndex">, ६।४।१५</span> </div><p><div>&quot;क्विप्प्रत्यये परतो झलादौ च क्ङिति&quot; इति। अत्र &quot;क्ङिति&quot; इत्येतज्झलादावित्यनेनैव सम्बध्यते, न तु क्विप्प्रत्ययेन; यतः सम्भवव्यभिचारे हि विशेष्यविशेषणभावो भवति। कित्त्वङित्त्वयोस्तु सम्भव्यभिचारा वुभावपि झलादौ स्तः, न तु क्वौ। तथा हि कित्त्वस्य क्वावव्यभिचारः, ङित्त्वस्य तवसम्भवः।<span class="prashna"> &quot;प्रशान्? </span><span class="prashna">प्रतान्? </span>प्रदान्()&quot; इति। &quot;शमु उपशमे&quot; (धा।पा।१२०१), &quot;तमु कांक्षायाम्()&quot; (धा।पा।१२०२), &quot;दमु उपशमे&quot; (धा।पा।१२०३)--एतेभ्यः प्रपूर्वेभ्यः क्विपि &quot;मो नो धातोः&quot; <span class="sUtramIndex"><a href="8.2.64.htm">८।२।६४</a></span> इति नत्वम्()। &quot;शंशान्तः&quot; इति। शमेर्यङः, द्विवचनम्(), &quot;नृगतोऽनुनासिकान्तस्य&quot; <span class="sUtramIndex"><a href="7.4.85.htm">७।४।८५</a></span> इति नुक्(), &quot;यङोऽचि च&quot; <span class="sUtramIndex"><a href="2.4.74.htm">२।४।७४</a></span> इति यङो लुक्(), लट्(), तस्(), तस्य &quot;सार्वधातुकमपित्()&quot; <span class="sUtramIndex"><a href="1.2.4.htm">१।२।४</a></span> इति ङित्त्वम्(), &quot;चर्करीतञ्च&quot; (धा।पा।१०८१) इत्यदादौ पाठाददादित्वाच्छपो लुक्()॥ 

</div>


<div class="heading">बाल-मनोरमा</div>

<div>अनुनासिकस्य क्विझलोः क्ङिति <span class="sUtramIndex">४९१, ६।४।१५</span> </div><p><div>अनुनासिकस्य। अङ्स्येत्यधिकृतमनुनासिकेन विशेष्यते। तदन्तविधिः। &quot;नोपधायाःट इत्यत उपधाया इति, &quot;ढ्रलोपे&quot; इत्यतो दीर्घ इति चानुवर्तते। तदाह--अनुनासिकान्तस्येत्यादिना। इदामतीति। &quot;हलन्तेभ्य आचारक्विप् नास्ती&quot;ति &quot;ह्यस्वनद्यापः&quot; इति सूत्रभाष्ये स्पष्टमिति शब्देन्दुशेखरे स्थितम्। पथीनतीति। पथिन्शब्दात्क्विपि &quot;अनुनासिकस्ये&quot;ति इकारस्य दीर्घः। इदं तु माधवानुरोधेन। क्विबभ्युपगमेऽपि तिपि पथेनतीत्येव युक्तम्, &quot;इन्ह&quot;न्निति नियमेन दीर्घाऽप्राप्तेः।<span class="prashna"> न च नियमस्य अन्तरङ्गत्वात्? </span>&quot;अनुनासिकस्येटत्युपधादीर्घापत्तेरित्याहुः। देवतीतीति। दिव्शब्दादाचारक्विबन्ताच्छपि लघूपधगुणः। &quot;नः क्ये&quot; इति नियमेन अपदान्तत्वात् &quot;दिव उ&quot;दित्युत्त्वं नेति भावः। अत्र ऊठीति। दिव्शब्दात् क्विपि &quot;च्छ्वो&quot;रिति वकारस्य ऊठि कृते लघूपधगुणं बाधित्व परत्वादिकारस्य यणि द्यूशब्दाच्छपि ऊकारस्य गुणे अवादेशे च द्यवतीति रूपमुचितमित्यर्थः। चकाविति। कशब्दात्क्विबन्ताल्लिटि णलि द्वित्वे चुत्वे चक अ इति स्थिते ककारादकारस्य अतो लोपात्परत्वाद्वृद्धौ आकारे &quot;आत औ णलः&quot; इत्यौत्त्वे वृद्धिरेकादेश इति भावः। माधवस्त्विति। चक अ इति स्थिते पूर्वविप्रतिषेधाद्वृदिं()ध बादित्वा ककारादकारस्य अतो लोपे कृते णलोऽकारेण सह चक अ इति रूपमित्यर्थः। नचैवं सति अ इवाचरति अति, औ, अतुरित्यत्रापि लिटि &quot;अत आदे&quot;रिति दीर्घं बाधित्वा अतो लोपः स्यादिति वच्यं, &quot;ण्यल्लोपा&quot;विति पूर्वविप्रतिषेधलभ्योऽतो लोपः संनिहितमेव &quot;अकृत्सार्वे&quot;ति दीर्घं बाधते, ननु &quot;अत आदे&quot;रिति दीर्घमपि, &quot;अनन्तरस्ये&quot;ति न्यायादिति माधवाशय इत्याहुः। तदनाकरमेवेति। अनेकाच्त्वाऽभावादिति भावः। वस्तुतस्तु &quot;प्रत्ययग्रहणमपनीये&quot;त्यस्य भाष्ये अदर्शनात् प्रत्ययान्तत्वादाम्भवत्येवेति युक्तमेवेत्यनुपदमेवोक्तम्।<P><P></div>


<div class="heading">तत्त्व-बोधिनी</div>

<div>अनुनासिकस् क्विझलोः क्ङिति <span class="sUtramIndex">४२१, ६।४।१५</span> </div><p><div>अनुनासिकस्य। &quot;अङ्गस्ये&quot;ति विशेष्यसन्निधानात्तदन्तलाभः। &quot;ढ्रलोपे&quot; इत्यतो दीर्घग्रहणं, &quot;नोपधायाः&quot; इत्यत उपधाग्रहणं चानुवर्तते। तदाह-- अनुनासिकान्तस्येत्यादि। झलादाविति। एतच्च &quot;यस्मिन्विधिस्तदादावल्ग्रहणे&quot; इति परिभाषया लभ्यते। झलादौ किति शान्तो दान्त इत्युदाहरणं, ङिति तु यङ् लुकि-- तसि शंशान्तः दंदान्तः। पथीनतीति। अन्तरङ्गत्वाद्दीर्घस्ततो न गुण इत्याहुः। &quot;इन्ह&quot; न्नित्यनेन शावेवेति नियमाद्दीर्घाभावे गुणे सति &quot;पथेनती&quot;न्निति नियमो, न तु पथ्यादीनाम्। एतेषां तु शौ परतः सुपन्थानीत्यादावुपधादीर्घप्रवृत्तावपि &quot;इतोऽत्सर्वनामस्थाने&quot; इत्यत्वे कृते &quot;इन्ह&quot; न्निति नियमाऽप्रवृत्तेः। अन्यथा पन्थानौ पन्थान इति न सिध्येत्। तथा च पथीनतीत्यात्याद्येव साध्वित्यपरे। देवतीति माधव इति। अपदान्तत्वाद्दिव उन्न। अत्रेति। लघूपधगुणं बाधित्वान्तरङ्गत्वादूठि यण्। तस्मिन्कर्तव्ये बहिरङ्गस्याप्यूठो नाऽसिद्धत्वं, &quot;नाजानन्तर्ये&quot; इति निषेधात्। न च वर्णादाङ्गस्य बलीयस्त्वाद्यणं बाधित्वा लघूपधगुणः स्यादिति वाच्यं, व्याश्रयत्वात्। अत एव सिवेरौणादिके नप्रत्यये स्योनशब्दः सिध्यतीति भावः। क इवेति। को-- ब्राहृआ। चक इतीति। नन्वेवमौ अतुरित्यत्रापि &quot;अत आदेः&quot; इति दीर्घं बाधित्वा &quot;अतो लोप&quot; एव स्यादिति चेत्। अत्राहुः-- &quot;ण्यल्लोपौ&quot; इति वचनेन जायमानो योऽतो लोपः स तु सन्निहितमेव &quot;अकृत्सार्वे&quot;ति दीर्घं बाधते, अनन्तरस्येति न्यायात्, न तु व्यवहितमपि &quot;अत आदे&quot;रिति दीर्घमिति माधवाशान्नानेन तद्ग्रन्थस्य विरोध इति। अनाकरमेवेति। अनेकाच्त्वाऽभावादित्यर्थः। अन्ये तु भाष्ये &quot;प्रत्ययग्रहणमनीये&quot; इत्यनुक्तत्वात्प्रत्ययान्ततया स्वामासेत्यादि रूपं शुद्धमेवेत्याहुः।<P><P></div>


</body></html>