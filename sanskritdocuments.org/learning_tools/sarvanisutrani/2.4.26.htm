<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="default.css"></head><body>
<meta name=viewport content="width=device-width, initial-scale=1">

<div class="sUtramIndexPurvam"><a href="2.4.25.htm">पूर्वम्: २।४।२५</a></div><div class="sUtramIndexAnantaram"><a href="2.4.27.htm">अनन्तरम्: २।४।२७</a></div>&nbsp;


<div class="heading">सूत्रम्</div>

परवल्लिङ्गं द्वंद्वतत्पुरुषयोः॥ <span class="sUtramIndex"><a href="GoToSutram\2.4.26">२।४।२६</a></span>


<div class="heading">काशिका-वृत्तिः</div>

<div>परवल्लिङ्गं द्वन्द्वतत्पुरुषयोः  <span class="sUtramIndex">२।४।२६</span> </div><p><div>समाहारद्वन्द्वे नपुंसकलिङ्गस्य विहितत्वादितरेतरयोगद्वन्द्वस्य इदं ग्रहणम्। परस्य यल् लिङ्गं तत् भवति द्वन्द्वस्य तत्पुरुषस्य च। उत्तरपदलिङ्गं द्वन्द्वतत्पुरुषयोर् विधीयते। कुक्कुटमयूर्याविमे। मयूरीकुक्कुटाविमौ। तत्पुरुषस्य  अर्धं पिप्पल्याः अर्धपिप्पली। अर्धकोशातकी। अर्धनखरञ्जनी।<span class="vArtikA"> द्विगुप्राप्तापन्नालंपूर्वगतिसमासेषु प्रतिषेधो वक्तव्यः</span>। द्विगुः  पञ्चसु कपालेसु संस्कृतः पुरोडाशः पञ्चकपालः। प्राप्तो जीविकाम् प्राप्तजीविकः। आपन्नो जीविकाम् आपन्नजीविकः। अलं जीविकायै अलंजीविकः। गतिसमासः  निष्क्रान्तः कौशाम्ब्याः निष्कौशाम्बिः। </div>


<div class="heading">लघु-सिद्धान्त-कौमुदी</div>

<div>परवल्लिङ्गं द्वन्द्वतत्पुरुषयोः <span class="sUtramIndex">९६५, २।४।२६</span> </div><p><div>एतयोः परपदस्येव लिङ्गं स्यात्। कुक्कुटमयूर्याविमे। मयूरीकुक्कुटाविमौ। (द्विगुप्राप्तापन्नालम्पूर्वगतिसमासेषु प्रतिषेधो वाच्यः)। पञ्चसु कपालेषु संस्कृतः पञ्चकपालः पुरोडाशः॥</div>


<div class="heading">न्यासः</div>

<div>कपरवल्लिङ्गं द्वन्द्वतत्पुरुषयोः। <span class="sUtramIndex">, २।४।२६</span> </div><p><div><span class="prashna">किमर्थमिदम्? </span>इहायं द्वन्द्वः रुआवपदार्थप्रधानः, स यदा भिन्नलिङ्गवयवो भवति तदा पूर्वोत्तरयोः पदयोर्भिन्नलिङ्गयोरनुग्राहकमेकं लिङ्गं नास्ति येन समुदायो व्यपदिश्यते। उभाभ्याञ्च युगपदसम्भवादशक्यो व्यपदेशः कर्तृम्। अतः पर्यायः स्यादिति द्वन्द्वे नियमार्थं वचनम्। तत्पुरुषोऽपि द्विविधः-- पूर्वपदार्थप्रधानः, उत्तरपदार्थप्रधानश्चेति। ततो य उत्तरपदार्थप्रधानस्तत्पुरुषस्तस्य प्रधानत्वादेव परस्य यल्लिङगं तत्समुदायस्य भविष्यतीति तं प्रत्यनर्थकं वचनम्। यस्तु पूर्वपदार्थप्रधानस्तस्य पूर्वपदस्य यल्लिङ्गं तस्मिन् प्रसक्त उत्तरपदस्य यल्लिङ्गं तद्विधीयत इति तत्र विध्यर्थमेतद्भवति। &quot;द्वन्द्वस्य तत्पुरुषस्य च&quot; इति। द्वन्द्वतत्पुरुषयोरिति षष्ठीयपरशब्दस्य सम्बन्धिशब्दत्वात्। तथा च मयूरीकुक्कुटावित्यत्र पूर्वपदस्य स्त्रीप्रत्ययो निवत्र्तेत, तत्पुरुषेऽप्यर्थपिप्पलीत्यत्र पूर्वपदस्यापि स्त्रीप्रत्ययः स्यात्; तस्मात षष्ठीयम्। तथा च सति समासार्थस्यायमतिदेशो विज्ञायते। पूर्वपद्सय न प्रतिषिध्यते; नापि विधीयत इति न भवति पूर्वोक्तदोषावसरप्रसङ्गः। समासार्थस्य लिङ्गातिदेशादनुप्रयोगोऽपि समासार्थस्यैव विशेषणमिति तल्लिङ्गमेव भवति। क&quot;कुक्कुटमयूर्याविमे&quot; इति। उपसर्जनह्यस्वत्वं न भवति, उपसर्जनसंज्ञाया अभावात्। उक्तं ह्रेतत् प्राक्-- &quot;उपसर्जनमिति महत्याः संज्ञायाः प्रयोजनमन्वर्थसंज्ञा यथा विज्ञायेत-- अप्रधानमुपसर्जनम्&quot; इति। द्वन्द्वश्च सर्वपदार्थप्रधान इति नास्त्युपसर्जनसंज्ञा। अर्धपिप्पलीत्यादावपि सत्येकविभक्तियोगे यथा पिप्पल्यादेरुपसर्जनसंज्ञा न भवति, तथोपसर्जनसंज्ञाविधावेव तत्प्रतिपादितम्।<span class="vArtikA"> 
&quot;वक्तव्यः&quot; इति</span>। व्याख्येय इत्यर्थः। तत्रेदं व्याख्यानम्-- &quot;तत्पुरुषः&quot; <span class="sUtramIndex"><a href="2.4.19.htm">२।४।१९</a></span> इत्यनुवर्तमाने पुनस्तत्पुरुषग्रहणस्यैतत् प्रयोजनम्-- तत्पुरुषविशेषस्य परवल्लिङ्गता यथा स्यादिति। तेन द्विगुप्राप्तापन्नलम्पूर्वगतिसमासेषु परवल्लिङ्गता न भवति; अन्यथा यदि सर्वस्थेयं तत्पुरुषस्य परवल्लिङ्गता स्यात् तदा &quot;परकवल्लिङ्गं द्वन्द्वस्य च&quot; इत्येवं ब्राऊयात्। चकाराद्धि प्रकृतस्य तत्पुरुषस्येति विज्ञास्यत एवेति। &quot;पञ्चकपालः&quot; इति। तद्धितार्थे द्विगुः। संस्कृतार्थ उत्पन्नस्याणः &quot;द्विगोर्लुगनपत्ये&quot;<span class="sUtramIndex"><a href="4.1.88.htm">४।१।८८</a></span> इति लुक्। &quot;प्राप्तजीविकः&quot; इति। प्राप्तापन्ने च द्वितीयया&quot; <span class="sUtramIndex"><a href="2.2.4.htm">२।२।४</a></span> इति समासः। &quot;अलञ्जीविकः&quot; इति। &quot;पर्यादयो ग्लानाद्यर्थे चतुथ्र्या&quot; (वा। ९३) इति समासः। निष्कौशाम्बिः&quot; इति। &quot;निरादयः क्रान्ताद्यर्थे पञ्चम्या&quot; (वा।९४) इति॥

</div>


<div class="heading">बाल-मनोरमा</div>

<div>परवल्लिङ्गं द्वन्द्वतत्पुरुषयोः <span class="sUtramIndex">८०२, २।४।२६</span> </div><p><div>परवल्लिङ्गं। &quot;परहव&quot;दिति षष्ठ()न्ताद्वतिः। तदाह--एतयोः परपदस्येवेति। द्व्न्द्वपदमत्र इतरेतरयोगद्वन्द्वपरं, समाहाद्वन्द्वे &quot;स नपुंसक&quot;मित्यस्य तदपवादत्वात्। कुक्कुटमयूर्याविमे इति। अत्र द्वन्द्वे अवयवलिङ्गनाऽनियमे प्राप्ते नियमार्थमिदम्। अर्धपिप्पलीति। &quot;अर्धं नपुंसकम्&quot; इति तत्पुरुषः। अस्यैकदेशिसमासस्य पूर्वपदार्थप्रधानतया पूर्वपदलिङ्गे प्राप्ते उत्तरपदलिङ्गार्थं विधिः। अत्र &quot;द्वन्द्वतत्पुरुषयोः&quot; इति षष्ठ()न्तमर्थपरम्। द्वन्द्वतत्पुरुषार्थयोरित्यर्थः। एवंच &quot;कुक्कुटमयूर्याविमे&quot; इत्यनुप्रयोगेऽपि तदेव लिङ्गम्। <P>द्विगुप्राप्तेति।<span class="vArtikA"> &quot;द्विगु&quot; &quot;प्राप्त&quot; &quot;आपन्न&quot; &quot;अलंपूर्व&quot; &quot;गतिसमास&quot;-एतेषु परवल्लिङ्गस्य प्रतिषेधो वक्तव्यः इत्यर्थः</span>। पञ्चस्विति। उत्तरपदस्य नपुंसकत्वात्समासस्य नपुंसकत्वं प्राप्तं, न भवति, किन्तु विशेष्यलिङ्गमेव प्राप्तजीविक इति। अत्रोत्तरपदस्य जीविकाशब्दस्य यल्लिङ्गं तत्समासस्य न भवति। अलंपूर्वस्योदाहरति--अलंकुमारिरिति। अत्र उत्तरपदकुमारीलिङ्गं समासस्य न भवति। नन्वत्र तदर्थादियोगाऽभावान्न चतुर्थीसमासः। &quot;पर्यादयो ग्लानाद्यर्थे&quot; इत्यपि न भवति, तस्य समासस्य नित्यत्वेन &quot;अलं कुमार्यै&quot; इति भाष्ये विग्रहप्रदर्शनानुपपत्तेरित्यत आह--अत एवेति। &quot;एकविभक्ति चे&quot;ति कुमारीशब्दस्योपसर्जनत्वाद्ध्रस्वः। गतिसमासमुदाहरति--निष्कौशाम्बिरिति। अत्र कौशाम्बीशब्दलिङ्गं समासस्य न भवति। यद्यपि निरादिसमास एवायं, न तु गतिसमासः, प्रादिग्रहणमगत्यर्थमित्युक्तेः, तथापि गतिसमासग्रहणं प्रादिसमासोपलक्षणमित्याशयः। <P></div>


<div class="heading">तत्त्व-बोधिनी</div>

<div>तत्पुरुषयोः <span class="sUtramIndex">७०५, २।४।२६</span> </div><p><div>परवल्लिङ्गम्। इतरेतरयोगे द्वन्द्वोऽत्र गृह्रते न समाहारे द्वन्द्वः, &quot;स नपुंसक&quot;मित्यपवादस्य वक्ष्यमाणत्वात्। सूत्रे &quot;द्वन्द्वतत्पूरुषयो&quot;रिति न सप्तमीद्विवचनम्, तथात्वे द्वन्द्वे तत्पुरुषे च यत्परपदं तद्वल्लिङ्गं पूर्वपदस्यातिदिश्येत, परपदस्य संबन्धिशब्दत्वेन पूर्वंपदाक्षेपकत्वात्, ततश्च मयूरी कुक्कुटावित्यत्र पूर्वपदे ईकारनिवृत्तिप्रसङ्गः। कुक्कुटमयूर्यौ, अद्र्धपिप्पलीत्यादौ तु पूर्वपदे स्त्रीप्रत्यय उत्पद्येत। किं तु षष्ठीद्विवचनमित्याशयेनाह--एतयोरिति। द्वन्द्वतत्पुरुषार्थयोरित्यर्थः। एवं चानुप्रयोगेऽपि तदेव लिङ्गं सिद्धम्। उपमेये षष्ठ()भ्युपगमाद्वतिरपि षष्ठ()न्तादेवेत्याशयेनाह--परपदस्येवेति। भाष्ये तु &quot;लिङ्गमशिष्यं, लोकाश्रयत्वाल्लिङ्गस्ये&quot;ति प्रत्याख्यातमिदं सूत्रम्। अ()स्मश्च प्रत्याख्याने तुल्यन्यायत्वाल्लिङ्गनुशासनं सर्वमेव प्रत्याख्यातं, तथापि तत्प्रौढिवादमात्रम्। अन्यथा व्याकरणस्यैव वैयथ्र्याप्रसङ्गात्।<P>द्विगुप्राप्तापन्नालंपूर्वगतिसमासेषु प्रतिषेधो वाच्यः। गतिसमासेष्विति। गतिग्रहणं प्रादीनामुपलक्षणं प्रादीनामुलक्षणं, मुख्यस्य गतेरसंभवादित्याशयेनोदाहरति---निष्कौशाम्बिरिति। अतन्त्रमिति। अत्र च लिङ्गं &quot;पूर्वव&quot;द्ग्रहणम्। अन्यथा निपातनादेव सिद्धे किं तेनेति भावः। इह समासार्थस्य वा पूर्ववल्लिङ्गातिदेशः, उत्तरपदार्थस्य वा, उभयथाप्य()आवडवौ शोभनावित्यनुप्रयोगेऽपि पुंस्त्वं सिध्यति। ननु समासार्थस्य पुंस्त्वेऽपि स्वाश्रयस्त्रीत्वस्याऽनिवर्तनाट्टापः श्रवणप्रसङ्गः। न चातिदेशवैयथ्र्यं, शसि नत्वप्रवृत्त्या, अनुप्रयोगे पुंलिङ्गत्वलाभेन च तत्सार्थक्यादिति चेदत्राहुः--इहैव निपातनात्, &quot;अ()आवडवपूर्वापराधरोत्तराणा&quot;मित्यत्र निपातनाद्वा टापो निवृत्तिरिति।<P></div>


</body></html>