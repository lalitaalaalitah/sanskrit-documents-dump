<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="default.css"></head><body>
<meta name=viewport content="width=device-width, initial-scale=1">

<div class="sUtramIndexPurvam"><a href="8.2.41.htm">पूर्वम्: ८।२।४१</a></div><div class="sUtramIndexAnantaram"><a href="8.2.43.htm">अनन्तरम्: ८।२।४३</a></div>&nbsp;


<div class="heading">सूत्रम्</div>

रदाभ्यां निष्ठातो नः पूर्वस्य च दः॥ <span class="sUtramIndex"><a href="GoToSutram\8.2.42">८।२।४२</a></span>


<div class="heading">काशिका-वृत्तिः</div>

<div>रदाभ्यां निष्थातो नः पूर्वस्य च दः  <span class="sUtramIndex">८।२।४२</span> </div><p><div>रेफदकाराभ्याम् उत्तरस्य निष्थातकारस्य नकारः आदेशो भवति पूर्वस्य च दकारस्य। रेफान्तात् तावत्  आस्तीर्णम्। विस्तीर्णम्। विशीर्णम्। निगीर्णम्। अवगूर्णम्। दकारात्  भिन्नः। भिन्नवान्। धिन्नः। छिन्नवान्।<span class="prashna"> रदाभ्याम् इति किम्? </span>कृतः। कृतवान्। रः इत्यत्र रश्रुतिसाम् अन्यं न उपादीयते, किं तर्हि, व्यञ्जनमात्रम्। रेफसामान्यनिर्देशे ऽपि सति रेफात् परा या ऽज्भक्तिस् तद्व्यवधानान्नत्वं न भवति।<span class="prashna"> निष्था इति किम्? </span>कर्ता। हर्ता।<span class="prashna"> तः इति किम्? </span>चरितम्। मुदितम्।<span class="prashna"> पूर्वस्य इति किम्? </span>परस्य मा भूत्, भिन्नवद्भ्याम्। भिन्नवद्भिः। इह कृतस्य अपत्यं कार्तिः इति वृद्धेः बहिरङ्गलक्षणाया असिद्धत्वान्नत्वे कर्तव्ये रेफस्य असिद्धत्वम्। </div>


<div class="heading">लघु-सिद्धान्त-कौमुदी</div>

<div>रदाभ्यां निष्ठातो नः पूर्वस्य च दः <span class="sUtramIndex">८१९, ८।२।४२</span> </div><p><div> रदाभ्यां परस्य निष्ठातस्य नः स्यात् निष्ठापेक्षया पूर्वस्य धातोर्दस्य च॥ शृ हिंसायाम्॥ ऋत इत्। रपरः। णत्वम्। शीर्णः। भिन्नः। छिन्नः॥</div>


<div class="heading">न्यासः</div>

<div>रदाभ्यां निष्ठातो नः पूर्वस्य च दः। <span class="sUtramIndex">, ८।२।४२</span> </div><p><div>&quot;आस्तीर्णम्()&quot; इति।<span class="prashna"> &quot;स्तृ()ञ्? </span>आच्छादने&quot; (धा।पा।१४८४)। &quot;ऋत इद्धातोः&quot; <span class="sUtramIndex"><a href="7.1.100.htm">७।१।१००</a></span> इतीत्त्वम्(), &quot;हलि च&quot; <span class="sUtramIndex"><a href="8.2.77.htm">८।२।७७</a></span> इति दीर्घः। &quot;विशीर्णम्()&quot; इति। &quot;शृ()हिंसायाम्()&quot; (धा।पा।१४८८)। &quot;निगीर्णम्()&quot; इति।<span class="prashna"> &quot;गृ? </span>निगरणे&quot; (धा।पा।१४१०)। एषु &quot;श्रयुकः किति&quot; <span class="sUtramIndex"><a href="7.2.11.htm">७।२।११</a></span> इतीट्()प्रतिषेधः, &quot;अवगूर्णम्()&quot; इति। &quot;गुरी उद्यमने&quot; (धा।पा।१३९६)। &quot;()आईदितो निष्ठायाम्()&quot; <span class="sUtramIndex"><a href="7.2.14.htm">७।२।१४</a></span> इतीट्प्रतिषेधः। 
अथ यथा &quot;कृपो रो लः&quot; <span class="sUtramIndex"><a href="8.2.18.htm">८।२।१८</a></span> इत्यत्र &quot;र&quot; इति वर्णत्वावर्णत्वकृतं भेदमुत्सृज्य सामान्यस्योपादानम्(), तथेहापि, अस्ति च ऋकारे रेफः; ततश्च कृतः कृतवानित्यत्र भवितव्यमेव नत्वेनेति यो मन्यते, तं प्रत्याह--&quot;र इत्यत्र&quot; इत्यादि। यद्यत्र &quot;र&quot; इति सामान्यमुपादीयेत तस्मादेवः प्रसङ्गः, न तु रश्रुतिसामान्यमुपादीयते,<span class="prashna"> किं तर्हि? </span>व्यञ्जनमर्धमात्रात्मकम्()।<span class="prashna"> न च समानाकारोऽस्तीति कुतो नत्वप्रसङ्गः? </span>भवतु नाम सामान्यस्योपादानम्(), तथापि नैवात्र नत्वं प्रसज्यत इति दर्शयितुमाह--&quot;सामान्यनिर्देशेऽपि&quot; इत्यादि। ऋकारोऽत्र ये भागास्तन्मध्यवर्ती रेफो मात्राचतुर्भागात्मकः, तत्र योऽसौ रेफात्परस्तृतीयो भागस्तेन व्यवधानान्न भवति।
&quot;चरितम्, मुदितम्&quot; इति। &quot;चर गत्यर्थः&quot; (धा।पा।५५९),&quot;मुद हर्षे&quot; (धा।पा।१६)। असति हि &quot;त&quot; इति ग्रहणे &quot;रदाभ्याम्()&quot; इत्यनेन निष्ठा विशेष्यते--रदाभ्यां परा या निष्ठेति, ततश्चरितमित्यादौ &quot;आदेः परस्य&quot; <span class="sUtramIndex"><a href="1.1.53.htm">१।१।५३</a></span> इति इट एव नत्वं स्यात्(); तस्य निष्ठाभक्तत्वात्()।<span class="prashna"> अथ &quot;त&quot; इत्युच्यमाने चरितमित्यादौ तकारस्य कस्मान्न भवति? </span>इटा व्यवहितत्वात्()।<span class="prashna"> स हि प्रत्ययभक्तत्वात्? </span>प्रत्ययमेव न व्यवदध्यात्। तदवयवत्वं तु व्यवदध्यादेव। &quot;परस्य मा भूत्()&quot; इति। असति हि पूर्वग्रहणे यदि हि सन्निहितया निष्ठया दकारो विशेष्येत--निष्ठाया यो दकार इति, ततो जशत्वे कृते परस्यैव स्यात्()--भिन्नवद्भ्याम्(), भिन्नवद्भिरित्यादौ। अथ न विशेष्येत, ततो विशेषानुपादानाद्यथापूर्वस्य भवति, तथा परस्यापि।<span class="prashna"> तस्मात्? </span>परस्य मा भूदित्येवमर्थं पूर्वग्रहणं कृतम्()। 
अथ कृतस्यापत्यम्(), &quot;अत इञ्()&quot; (४।१।<span class="prashna">९५) कार्त्तिरित्यत्र कस्मान्न भवति? </span>इत्याह--&quot;इह&quot; इत्यादि। वृद्धिर्हि तद्धितं निमित्तमाश्रित्य भवतीति बहिरङ्गा, नत्वं तु न किञ्चिद्बाह्रं निमित्तमाश्रित्य भविष्यतीत्यतस्तदन्तरङ्गम्()। तस्माद्()वृद्धेर्बहिरङ्गत्वान्नत्वे कत्र्तव्ये रेफस्यासिद्धत्वम्()। ननु च यदि तर्हि बहिरङ्गलक्षणा सा, तस्या एवासिद्धत्वेन भवितुं युक्तम्(), न तु रेफस्यापि,<span class="prashna"> न हि रेफो वृद्धिर्भवति? </span>नैष दोषः; वृद्ध्याश्रितो हि रेफः, ततो वृद्धेर्बहिरङ्गत्वाद्रेफस्यापि बहिरङ्गत्वेन भाव्यम्()॥

</div>


<div class="heading">बाल-मनोरमा</div>

<div>रदाभ्यां निष्ठातो नः पूर्वस्य च दः <span class="sUtramIndex">८२६, ८।२।४२</span> </div><p><div>रदाभ्यां। रदाभ्यामित्यकारावुच्चारणाऽर्थौ। तदाह-- रेफदकाराभ्यामिति। निष्ठायाः - त्- निष्ठात्, तस्य निष्ठात इति विग्रहः। तदाह-- निष्ठातस्येति। निष्ठातकारस्येत्यर्थः। नः स्यादिति। नकारः स्यादित्यर्थः। सूत्रे &quot;न&quot; इति प्रथमान्तम्। अकार उच्चारणार्थः। दकारसय्चेति &quot;नकार&quot;इत्यनुषज्यते। सूत्रे &quot;द&quot; इति षष्ठ()न्तमिति भावः। चरितम् उदितमित्यत्र तु नत्वं न, निष्ठातकारस्य इटा व्यवहितत्वेन रदाभ्यां परत्वाऽभावात्। रेफात्परस्योदाहरति-- श इति।<span class="prashna"> शृ? </span>धातोः क्तप्रत्ययसूचनमिदम्।ननु कृतस्यापत्यं कार्तिः। अत इञ् , आदिवृद्धिः, रपरत्वम्। अत्रनिष्ठातकारस्य रेफात् परस्य नत्वं स्यादित्यत आह-- बहिरङ्गत्वेनेति। दात्परस्योदाहरति-- छिन्नः भिन्न इति। अत्र निष्टातकारस्य, धात्वन्तदकारस्यच नत्वमिति भावः। <P><P></div>


<div class="heading">तत्त्व-बोधिनी</div>

<div>रदाभ्यां निष्ठातो नः पूर्वस्य च दः <span class="sUtramIndex">६७९, ८।२।४२</span> </div><p><div>रदाभ्याम्। इह रदाभ्यामित्यनेन तकारो विशेष्यते, न निष्ठा, तेन चरितमुदितमित्यत्र न , तकारस्येटा व्यतत्वात्। तदेतदाह-- परस्य निष्ठातस्येति। बहिरङ्गत्वेनेति। निष्ठातकाराद्बहिर्भूतं तद्धितञित्प्रत्ययमाश्रित्याऽङ्गस्यादेरचो विधीयमानत्वाद्वृद्धिर्बहिरङ्गेति भावः। द्राण इति। द्रा कुत्सायां गतौ। ग्लानः म्लान इति। ग्लौ म्लै हर्षक्षये। <P><P></div>


</body></html>