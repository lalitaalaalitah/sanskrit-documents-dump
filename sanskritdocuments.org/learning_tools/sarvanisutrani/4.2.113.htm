<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="default.css"></head><body>
<meta name=viewport content="width=device-width, initial-scale=1">

<div class="sUtramIndexPurvam"><a href="4.2.112.htm">पूर्वम्: ४।२।११२</a></div><div class="sUtramIndexAnantaram"><a href="4.2.114.htm">अनन्तरम्: ४।२।११४</a></div>&nbsp;


<div class="heading">प्रथमावृत्तिः</div>



<p><span class="section">सूत्रम्॥</span> 

वृद्धाच्छः॥ <span class="sUtramIndex"><a href="GoToSutram\4.2.113">४।२।११३</a></span>


<p><span class="section">पदच्छेदः॥</span> 

वृद्धात् <span class="vibhaktiH">५।१</span> छः <span class="vibhaktiH">१।१</span> शेषे <span class="vibhaktiH"></span>  <a class="anuvRittiH-upari" href="../ashtadhyayi/vyakhya/missing.htm">?</a> तद्धिताः <span class="vibhaktiH"></span>  <a class="anuvRittiH-upari" href="../ashtadhyayi/vyakhya/missing.htm">?</a> ङ्याप्प्रातिपदिकात् <span class="vibhaktiH"></span>  <a class="anuvRittiH-upari" href="../ashtadhyayi/vyakhya/missing.htm">?</a> प्रत्ययः <span class="vibhaktiH"></span>  <a class="anuvRittiH-upari" href="../ashtadhyayi/vyakhya/missing.htm">?</a> परश्च <span class="vibhaktiH"></span>  <a class="anuvRittiH-upari" href="../ashtadhyayi/vyakhya/missing.htm">?</a> 

<p><span class="section">अर्थः॥</span> 

<div>वृद्ध-संज्ञात् शैषिकः छः प्रत्ययः भवति।</div>


<p><span class="section">उदाहरणम्॥</span> 

<div>गार्गीयः, वात्सीयः, शालीयः, मालीयः॥</div>


<div class="heading">काशिका-वृत्तिः</div>

<div>वृद्धाच् छः  <span class="sUtramIndex">४।२।११४</span> </div><p><div>गोत्रे इति न अनुवर्तते। सामान्येन विधानम्। वृद्धात् प्रातिपदिकात् छः प्रत्ययो भवति शैषिकः। अणो ऽपवादः। गार्गीयः। वात्सीयः। शालीयः। मालीयः। अव्ययतीररूप्यौत्तरपदौदीच्यग्राम। कौपधविधीन् तु परत्वाद् बाधते। </div>


<div class="heading">लघु-सिद्धान्त-कौमुदी</div>

<div>वृद्धाच्छः <span class="sUtramIndex">१०८०, ४।२।११३</span> </div><p><div>शालीयः। मालीयः। तदीयः।<span class="vArtikA"> (वा नामधेयस्य वृद्धसंज्ञा वक्तव्या)</span>। देवदत्तीयः, दैवदत्तः॥</div>


<div class="heading">न्यासः</div>

<div>वृद्धाच्छः। <span class="sUtramIndex">, ४।२।११३</span> </div><p><div>&quot;अव्ययतीर&quot;इत्यादि। तत्राव्ययविधिं बाधते-- आराद्भव आरातीयः। तीरोत्तर एव विधिः,तं च वायसतीरे भवो वायसतीरीयः। रूपोत्तरपदात्तु छं बाधित्वा &quot;धन्ययोपधाद्()वुञ्&quot; <span class="sUtramIndex"><a href="4.2.120.htm">४।२।१२०</a></span> इति योपधलक्षणो वुञ् भवति--- मणिरूप्ये भवो माणिरूप्यक इति। उदीच्यग्रामविदिं बाधते-- वाडवाक्षे भवो वाडवाक्षीयः, साडलपुरे भवः साडलपुरीयः। कोपधलक्षमम्--औदके भव औदकीयः, चौल्लुके भवः चौल्लुकीयः। तेषां तु विधीनामवृद्धोऽवकाशः॥

</div>


<div class="heading">बाल-मनोरमा</div>

<div>वृद्धाच्छः <span class="sUtramIndex">१३१८, ४।२।११३</span> </div><p><div>वृद्धाच्छः। वृद्धसंज्ञकाच्छः स्याज्जातादिष्वर्थेषु। अणोऽपवादः। शालीय इति। शालायां जात इत्यादिरर्थः। एवं तदीयः।<P></div>


<div class="heading">बाल-मनोरमा</div>

<div>भवतष्ठक्छसौ <span class="sUtramIndex">१३२०, ४।२।११३</span> </div><p><div>भवतष्ठक्छसौ। भावत्क इति। &quot;इसुसुक्तान्तात्कः&quot;। ननु भवच्छब्दाच्छस्य ईयादेशे सति भत्वेन पदत्वस्य बाधात्कथं जश्त्वमित्यत आह--जश्त्वमिति। &quot;सिति चे&quot;ति पदत्वेन भत्वस्य बाधादिति भावः। ननु &quot;भावत&quot; इति कथमण्प्रत्ययः, &quot;त्यदादीनि चे&quot;ति भवच्छब्दस्य वृद्धतया छस्यैव युक्तत्वादित्यत आह--वृद्धादित्यनुवृत्तेः शत्रन्तादणेवेति। त्यदादिषु &quot;भातेर्डवतु&quot;रिति डवत्वन्तस्यैव पाठादिति भावः। <P></div>


</body></html>