<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="../default.css"></head><body>

<div class="sUtramIndexPurvam"><a href="../1/1.1.61.htm">पूर्वम्: १।१।६१</a></div><div class="sUtramIndexAnantaram"><a href="../1/1.1.63.htm">अनन्तरम्: १।१।६३</a></div>&nbsp;


<div class="heading">प्रथमावृत्तिः</div>



<p><span class="section">सूत्रम्॥</span> 

न लुमताऽङ्गस्य॥ <span class="sUtramIndex"><a href="GoToSutram\1.1.62">१।१।६२</a></span>


<p><span class="section">पदच्छेदः॥</span> 

न <span class="vibhaktiH">०</span> लुमता <span class="vibhaktiH">३।१</span> अङ्गस्य <span class="vibhaktiH">६।१</span> प्रत्ययलोपे <span class="vibhaktiH">७।१</span>  <a class="anuvRittiH-upari" href="../1/1.1.61.htm">६१</a> प्रत्ययलक्षणम् <span class="vibhaktiH">१।१</span>  <a class="anuvRittiH-upari" href="../1/1.1.61.htm">६१</a> 

<p><span class="section">समासः॥</span> 

<div>लु अस्मिन् अस्ति इति लुमान्, तेन लुमता, {तस्यास्त्यस्मिन्निति मतुप् (५।२।९४)} इत्यनेन मतुप् प्रत्ययः</div>


<p><span class="section">अर्थः॥</span> 

<div>लुमता शब्देन प्रत्ययस्य लोपे (अदर्शने) सति, तस्मिन् परतः यदङ्गं तस्य यत् प्रत्ययलक्षणं कार्यं तत् न भवति।</div>


<p><span class="section">उदाहरणम्॥</span> 

<div>गर्गाः, मृष्टः, जुहुतः, वरणाः।</div>


<div class="heading">काशिका-वृत्तिः</div>

<div>न लुमता ऽङ्गस्य  <span class="sUtramIndex">१।१।६३</span> </div><p><div>पूर्वेण अतिप्रसक्तं प्रत्ययलक्षणम् इति विशेषे प्रतिषेधः उच्यते। लुमता शब्देन लुप्ते प्रत्यये यदङ्गं, तस्य प्रत्ययलक्षणं कार्यं न भवति। गर्गाः। मृष्टः। जुहुतः। यञ्शपोर् लुमता लुप्तयोरङ्गस्य वृद्धिगुणौ न भवतः।<span class="prashna"> लुमता इति किम्? </span>कार्यते। हार्यते।<span class="prashna"> अङ्गस्य इति किम्? </span>पञ्च। सप्त पयः। साम। </div>


<div class="heading">लघु-सिद्धान्त-कौमुदी</div>

<div>न लुमताङ्गस्य <span class="sUtramIndex">१९१, १।१।६२</span> </div><p><div>लुमता शब्देन लुप्ते तन्निमित्तमङ्गकार्यं न स्यात्। कति २। कतिभिः। कतिभ्यः २। कतीनाम्। कतिषु। युष्मदस्मत्षट्संज्ञकास्त्रिषु सरूपाः॥ त्रिशब्दो नित्यं बहुवचनान्तः। त्रयः। त्रीन्। त्रिभिः। त्रिभ्यः २॥</div>


<div class="heading">न्यासः</div>

<div>न लुमताङ्गस्य। <span class="sUtramIndex">, १।१।६२</span> </div><p><div>&quot;लुमता&quot; इति। लुशबोद यस्मिन्निस्ति स लुमान्।<span class="prashna"> कः पुनरसौ? </span>लुगित्यादिसंज्ञाशब्दः। करणे चेयं तृतीया, हे तौ व, इत्थम्भूतलक्षणे वा। लुमता करणेन लुप्ते 
प्रत्यये, तेन हेतुना वा, तदुपलक्षितेन वेत्यर्थः।<span class="prashna"> अथ प्रत्य इत्येतत् कुतो लभ्यते? </span>प्रत्ययादर्शनस्यैव लुगादिसंज्ञाविधानात्।
&quot;लुमताशब्देन लुप्ते प्रत्यये यदङ्गम्&quot; इति। तत् पुनस्तमेव प्रत्ययं 
निमित्तमाश्रित्य येनाङ्गसंज्ञा प्रतिलब्धा तद् वेदितव्यम्।तस्य प्रत्ययलक्षणं 
कार्यं न भवतीत्यविशेषाभिधानेऽपि प्रत्यासत्तेर्य एवासौ लुमता लुप्तः प्रत्ययोऽङ्गसंज्ञाया निमित्तं तल्लक्षणमिति गम्यते। &quot;गर्गाः&quot; इति। &quot;गर्गादिभ्यो यञ्&quot; <span class="sUtramIndex"><a href="../4/4.1.105.htm">४।१।१०५</a></span> &quot;यञञोश्च&quot; <span class="sUtramIndex"><a href="../2/2.4.64.htm">२।४।६४</a></span> इति बहुषु लुक्। अत्र &quot;तद्धितेष्वलचामादेः&quot; <span class="sUtramIndex"><a href="../7/7.2.117.htm">७।२।११७</a></span> इति 
वृद्धिर्न भवति। &quot;मृष्टः&quot; इति। मृजेस्तदस्, अदादित्वाच्छपो लुक्, व्रश्चादिसूत्रेण षत्वम्, ष्टुत्वम्, &quot;मृजेर्वृद्धिः&quot; <span class="sUtramIndex"><a href="../7/7.2.114.htm">७।२।११४</a></span> इति वृद्धिर्न भवति। &quot;जुहुतः&quot; इति। तसि परतो जुहोत्यादिभ्यः श्लौ कृते सार्वधातुकलक्षणो गुणो न भवति। सर्वत्र यमेव प्रत्ययमाश्रित्याङ्गसंज्ञा जाता स एव वृद्ध्यादेः कार्यस्य निमित्तम्। इह च विशेषस्यानाश्रणान्न केवलमङ्गाधिकारविहितं कार्यं प्रतिषिध्यते; अपि त्वनङ्गा४धिकारविहितमपि। तेन गर्गाः, बिदाः, उष्ट्रग्रीवा इत्यत्र &quot;ञ्नित्यादिर्नित्यम्&quot; <span class="sUtramIndex"><a href="../6/6.1.191.htm">६।१।१९१</a></span> इत्याद्युदात्तत्वमनङ्गाधिकारविहितमपि न भवति। इह च -- अत्रय इति तद्धितस्य &quot;कितः&quot; <span class="sUtramIndex"><a href="../6/6.1.159.htm">६।१।१५९</a></span> इत्यन्तोदात्तत्वम्। गर्गाः, बिदा इति यथाक्रमं गर्गादियञ्। &quot;अनृष्यान्नतर्ये विददिभ्योऽञ्&quot; <span class="sUtramIndex"><a href="../4/4.1.104.htm">४।१।१०४</a></span> इत्यञ्। &quot;यञञोश्च&quot; <span class="sUtramIndex"><a href="../2/2.4.64.htm">२।४।६४</a></span> इति लुक्।
उष्ट्रग्रीवा इति। &quot;इवे प्रतिकृतौ<span class="sUtramIndex"><a href="../5/5.3.96.htm">५।३।९६</a></span> इति विहितस्य कनो &quot;देवपथादिभ्यश्च&quot; <span class="sUtramIndex"><a href="../5/5.3.100.htm">५।३।१००</a></span> इति लुप्। अत्रय इति अत्रेरपत्यार्थे &quot;इतश्चानिञः&quot; <span class="sUtramIndex"><a href="../4/4.1.122.htm">४।१।१२२</a></span> इति विहितस्य ढकः &quot;अत्रिभृगुकुत्सवसिष्ठ&quot; <span class="sUtramIndex"><a href="../2/2.4.65.htm">२।४।६५</a></span> इत्यादिना बहुषु लुक्। &quot;पञ्च, सप्त&quot; इति। &quot;ष()ड्-
भ्यो लुक्&quot; <span class="sUtramIndex"><a href="../7/7.1.22.htm">७।१।२२</a></span> इति जश्शसोर्लुक्। &quot;पयः साम&quot;इति। अत्रापि &quot;स्वमोर्नपुंसकात्&quot; 
<span class="sUtramIndex"><a href="../7/7.3.23.htm">७।३।२३</a></span> इति। अत्र यद्यपि लुमता लुप्तः प्रत्ययः, तन्निमित्ता चाङ्गसंज्ञा, तथापि प्रत्ययलक्षणेन &quot;सुप्तिङ्गन्तं पदम्&quot; <span class="sUtramIndex"><a href="../1/1.4.14.htm">१।४।१४</a></span> इति पदसंज्ञा भवत्येव; यस्मान्नासाव-ङ्गस्य कार्यम्, अपि तु सविभक्तिकस्य समुदायस्य प्रत्ययस्य हि पूर्वभागोऽङ्गम्। न चेह तस् लुमता यो लुप्तः प्रत्यमाश्रित्याह्गसंज्ञा भवति तमेवाश्रित्य पदसंज्ञा 
प्राप्नोति। पदसंज्ञायञ्चेह सत्यां पय इत्यत्र &quot;ससजुषो रुः&quot; <span class="sUtramIndex"><a href="../8/8.2.66.htm">८।२।६६</a></span> इति रुत्वम्। खरवसनियोर्विसर्जनीयश्च पदकार्यं भवति। &quot;पञ्च, सप्त,साम&quot; इति। अत्रापि &quot;नलोपः प्रा-
तिपदिकान्तस्य&quot; <span class="sUtramIndex"><a href="../8/8.2.7.htm">८।२।७</a></span> इति नलोपः पदसंज्ञाकार्यम्। &quot;कार्यते&quot; इति। ण्यन्तात्
कर्मणि लकारः, &quot;सार्वधातुके यक्&quot; (३।१।<span class="prashna">६७) अत्र न लुमता प्रत्ययो लुप्तः किं तर्हि? </span>&quot;णेरनिटि&quot;<span class="sUtramIndex"><a href="../6/6.4.51.htm">६।४।५१</a></span> इति; अत्र &quot;आतो लोपः&quot; <span class="sUtramIndex"><a href="../6/6.4.64.htm">६।४।६४</a></span> इत्यस्माल्लोपग्रहणानुवृत्तेः। तेन प्रत्ययलक्षणा वृद्धिर्भवत्येव॥

</div>


<div class="heading">बाल-मनोरमा</div>

<div>न लुमताङ्गस्य <span class="sUtramIndex">२६१, १।१।६२</span> </div><p><div>न लुमताङ्गस्य। &quot;प्रत्ययलोपे प्रत्ययलक्षण&quot;मित्यनुवर्तते। &quot;लु&quot;इत्येकदेशोऽस्यास्तीति लुमान्=लुक्शब्दः श्लुशब्दो सुप्शब्दश्च। तेन शब्देन प्रत्ययलोपे विहिते सति प्रत्ययनिमित्तकमङ्गकार्यं न स्यादित्यर्थः। तदाह--लुक्श्लु इत्यादिना। अङ्गस्येत्यनुक्तौ पञ्च सप्तेत्यादौ &quot;सुप्तिङन्त&quot;मिति पदसंज्ञा न स्यात्, जश्शसोर्लुका लुप्तत्वात्। ततश्च &quot;न लोपः प्रातिपदिकान्तस्ये&quot;ति नलोपो न स्यात्। अतोऽङ्गस्येत्युक्तम्। एवञ्च जसि लुका लुप्ते &quot;प्रत्ययलक्षणाऽभावाज्जसि चे&quot;ति गुणो न भवतीत्यभिप्रेत्योदाहरति--कतीति। प्रसङ्गादाह--अस्मदिति। त्रिष्विति। पुंस्त्रीनपुंसकेष्वित्यर्थः। सरूपा इति। समानानि रूपाणि येषामिति विग्रहः। लिङ्गविशेषबोधकटाबाद्यभावादिति भावः। नचैवं सति &quot;अलिह्गे युष्मदस्मदी&quot;इति &quot;साम आक&quot;मिति सूत्रस्थभाष्यविरोध इति वाच्यं, पदान्तरसंनिधानं विना लिङ्गविशेषो युष्मदस्मच्छब्दाभ्यां न प्रतीयते इति हि तदर्थः। अत एव &quot;न षट्स्वरुआआदिभ्यः&quot; इति पञ्चनादिषट्संज्ञकेभ्यष्टाब्ङीब्निषेधः सङ्गच्छते। अन्यथा स्त्रीत्वाऽभावादेव तदभावे सिद्धे किं तेन?। अत एव च &quot;ङे प्रथमयो&quot;रिति सूत्रे भाष्ये युष्मानित्यत्र &quot;तस्माच्छसो नः पुंसी&quot;त्युपन्यासः सङ्गच्छते। अत एव च &quot;नेतराच्छन्दसी&quot;ति सूत्रे शिशीनुमादिभिर्युष्मदस्मदाद्यादेशानां विप्रतिषेधपरं वार्तिकं तद्भाष्ये च सङ्गच्छते। इति दिक्। त्रिशब्दे विशेषमाह--त्रिशब्द इति। त्रि-आमिति स्थिते नुटि दीर्घे णत्वे त्रीणामिति प्राप्ते।<P></div>


<div class="heading">तत्त्व-बोधिनी</div>

<div>न लुमताङ्गस्य <span class="sUtramIndex">२२१, १।१।६२</span> </div><p><div>न लुमताङ्गस्य।<span class="prashna"> लुमतेति किम्? </span>कार्यते हार्यते। अत्र &quot;णेपनिटि&quot;इति णिलोपेऽपि णिजपक्षे वृद्धिर्भवत्येव। अङ्गस्येति किम्()। &quot;पञ्च&quot;&quot;सप्त&quot;&quot;कती&quot;त्यादौ प्रत्ययान्तकार्यं &quot;सुप्तिङन्ताम्---&quot;इति पदसंज्ञा यथा स्यात्। अस्मदिति। प्राचा त्वव्ययास्मदिति पठितं,तत्र अव्ययेत्युपेक्षितम्, &quot;सदृशं त्रिषु लिङ्गेषु&quot;इति श्रुतोर्लिङ्गत्रयाद्यभावपरत्वेन अव्ययानामलिङ्गत्वात्। अव्ययीभावस्य तु वचनात्क्लीबत्वेऽपि लिङ्गान्तराऽभावाच्च। त्रिशब्द इति। &quot;तरतेङ्ग्रिः&quot;। डित्त्वाट्टिलोपः।<P></div>


</body></html>