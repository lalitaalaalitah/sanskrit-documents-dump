<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="../default.css"></head><body>

<div class="sUtramIndexPurvam"><a href="../1/1.1.18.htm">पूर्वम्: १।१।१८</a></div><div class="sUtramIndexAnantaram"><a href="../1/1.1.20.htm">अनन्तरम्: १।१।२०</a></div>&nbsp;


<div class="heading">प्रथमावृत्तिः</div>



<p><span class="section">सूत्रम्॥</span> 

दाधा घ्वदाप्॥ <span class="sUtramIndex"><a href="GoToSutram\1.1.19">१।१।१९</a></span>


<p><span class="section">पदच्छेदः॥</span> 

दाधाः <span class="vibhaktiH">१।३</span> घु <span class="vibhaktiH">१।१</span> अदाप् <span class="vibhaktiH">१।१</span> 

<p><span class="section">समासः॥</span> 

<div>दाश्च धाश्च इति दाधाः, इतरेतरद्वन्द्वः।</div>
<div>दाप् च दैप् च दाप्, न दाप् अदाप्, नञ्तत्पुरुषः।</div>


<p><span class="section">अर्थः॥</span> 

<div>दारूपाः, धारूपाश्च धातवः घुसंज्ञकाः भवन्ति, दाप्दैपौ वर्जयित्वा। दारूपाः चत्वारः धातवः - डुदाञ् दाने, दाण् दाने, दोऽवखण्डने, देङ् रक्षणे इति। धारूपौ अपि द्वौ धातू - डुधाञ् धारणपोषणयोः, धेट् पाने इति।</div>


<p><span class="section">उदाहरणम्॥</span> 

<div>प्रणिददाति, प्रणिदीयते, प्रणिदाता। प्रणियच्छति। प्रणिद्यति। प्रणिदयते। प्रणिदधाति, प्रणिधीयते, प्रणिधाता। प्रणिधयति। देहि। धेहि।</div>


<div class="heading">काशिका-वृत्तिः</div>

<div>दाधा घ्वदाप्  <span class="sUtramIndex">१।१।२०</span> </div><p><div>दारूपाश्चत्वारो धातवः, धारूपौ च द्वौ दाब्दैपौ वर्जयित्वा घुसंज्ञका भवन्ति। डुदाञ्  प्रणिददाति। दाण्  प्रणिदाता। दो  प्रणिद्यति। देङ्  प्रणिदयते। डुधाञ्  प्रणिदधाति। धेट्  प्रणिधयति वत्सो मातरम्।<span class="prashna"> अदापिति किम्? </span>दाप् लवने  दातं बर्हिः। दैप् शोधने  अवदातं मुखम्। घुप्रदेशाः  घुमास्थागापाजहातिसां हलि <span class="sUtramIndex"><a href="../6/6.4.66.htm">६।४।६६</a></span> इत्येवमादयः। </div>


<div class="heading">लघु-सिद्धान्त-कौमुदी</div>

<div>दाधा घ्वदाप् <span class="sUtramIndex">६२६, १।१।१९</span> </div><p><div>दारूपा धारूपाश्च धातवो घुसंज्ञाः स्युर्दाप्दैपौ विना। घ्वसोरित्येत्त्वम्। देहि। दत्तम्। अददात्, अदत्त। दद्यात्, ददीत। देयात्, दासीष्ट। अदात्। अदाताम्। अदुः॥</div>


<div class="heading">न्यासः</div>

<div>दाधा घ्वदाप्। <span class="sUtramIndex">, १।१।१९</span> </div><p><div>&quot;दाधा&quot; इति। दारूपाणां चतुर्णां कृतैकशेषाणां धारूपयोद्र्वयोश्च कृतै
कशेषयोद्र्वन्द्वः। ननु च लक्षण प्रततिपदोक्तयोः प्रतिपदोक्तस्यैव ग्रहणम्, न तु लाक्षणिकस्य&quot; (व्या।प।३), इत्यनया परिभाषया &quot;दो अवखण्डने&quot; (धा।पा।११४८), &quot;देङ
रक्षणे&quot; (धा।पा।९६२), &quot;धेट् पाने&quot; (धा।पा।<span class="prashna">९०२) इत्येतेषां ग्रहणं न स्यात्? </span>
नैतदस्ति; तस्या हि परिभाषायाः &quot;गामादाग्रहणेष्वविशेषः&quot; (व्या।प।१२४) इत्यपवादोऽ
स्ति, तेन सत्यपि लाक्षणिकत्वेदोदेङौ तावद् गृह्रेते। धेटोऽपि लिङ्गाद् ग्रहणमनुमीयते। तत् पुनर्लिङं दैपः पकारानुबन्धः,स हि &quot;अदाप्&quot; इति दाप्प्रतिषेधसामान्य-
ग्रहणार्थः क्रियते। यदि चास्याः परिभाषाया इह व्यापारः स्यात्, दैपः पकारानुबन्धकरणमनर्थकं स्यात्।<span class="prashna"> लाक्षणिकत्वादेव ह्रस्य ग्रहणं न भविष्यतीति किं प्रतिषेधेऽस्य
ग्रहणेन? </span>ननु लाक्षणिकमपि दारूपं धारूपं च धेटो नोपपद्यत एव,<span class="prashna"> सानुबन्धकस्य 
ह्रनेजन्तत्वादात्त्वानुपपत्तेः? </span>नैष दोषः यदयम् &quot;उदीचां माङो व्यतीहारे&quot; <span class="sUtramIndex"><a href="../3/3.4.19.htm">३।४।१९</a></span> इति मेङ सानुबन्धकस्यात्त्वभूतस्य निर्देशं करोति , तज्ज्ञापयति- नानुबन्धकृत-
मनेजन्तत्वम्&quot;(शा।प।१५) इति। ननु च &quot;माङ माने&quot; (धा।पा।११४२) इत्यस्याप्यसौ
निर्देशः स्यात्,<span class="prashna"> तत् कथं ज्ञापकम्? </span>नैतदस्ति। &quot;मेङ प्रणिदाने&quot; (धा।पा। ९६१) इत्ययमेव व्यतीहारे वर्तते, न &quot;माङ माने&quot; (धा।पा।११४२) इति। तस्मान् मेङ एवायं कृतात्त्वस्य निर्देशो ज्ञापनार्थः। &quot;प्रणिददाति&quot; इति। &quot;नेर्गदनदपतपदघुमास्यतिहन्ति&quot; <span class="sUtramIndex"><a href="../8/8.4.17.htm">८।४।१७</a></span> इत्यादिना घुसञ्ज्ञायां सत्यामिह णत्वं भवति। &quot;प्रणिदाता&quot; इति। तृजन्तम्।
&quot;प्रणिद्यति&quot; इति। &quot;ओतः श्यनि&quot; <span class="sUtramIndex"><a href="../7/7.3.71.htm">७।३।७१</a></span> इत्योकारलोपः। अशिद्विषये दारूपोऽयं 
भवतीत्यत्र घुसञ्ज्ञा प्रवत्र्तत एव। &quot;दातं बर्हिः&quot; इति। घुसञ्ज्ञाया अभावात् &quot;दो
दद्()घोः&quot; <span class="sUtramIndex"><a href="../7/7.4.46.htm">७।४।४६</a></span> इति ददादेशो न भवति। &quot;अवदातम्&quot; इति। अत्रापि &quot;निष्ठा&quot; 
<span class="sUtramIndex"><a href="../3/3.2.102.htm">३।२।१०२</a></span> इति क्तप्रत्ययः।अत्र &quot;अच उपसर्गात्तः&quot; <span class="sUtramIndex"><a href="../7/7.4.47.htm">७।४।४७</a></span> इति तकारादेशो न भवति।

</div>


<div class="heading">बाल-मनोरमा</div>

<div>दाधाघ्वदाप् <span class="sUtramIndex">२१०, १।१।१९</span> </div><p><div>आशीर्लिङि घुसंज्ञाकार्यं वक्ष्यन्घुसंज्ञां दर्शयति-- दाधाघ्वदाप्। &quot;दे&quot;त्यनेन स्वाभाविकाऽ‌ऽकारान्तयोः &quot;डु दाञ् दाने&quot; &quot;दाण् दाने&quot; इत्यनयोः, कृतात्वयोः &quot;दो अवखण्डने&quot; &quot;देङ् रक्षणे&quot; इत्यनयोर्लाक्षणिकयोश्च, &quot;धे&quot; त्यनेन स्वाभाविकाकारान्तस्य &quot;डु धाञ् धारणपोषणयो&quot;रित्यस्य, लाक्षणिकस्य &quot;धेट् पाने&quot; इत्यस्य च ग्रहणम्। &quot;गामादाग्रहणेष्वविशेषः&quot; इति परिभाषाबलात्तत्र दाग्रहणेन धारूपस्यापि ग्रहणाच्च। अत एव &quot;दो दद्धो&quot;रित्त्र धेण्निवृत्त्यर्थं दाग्रहणमर्थवत्, दधातेर्हिभावविधानादेव निवृत्तिसिद्धेः। तदाह--दारूपा धारूपाश्चेति।<P><P></div>


<div class="heading">तत्त्व-बोधिनी</div>

<div>दाधा घ्वदाप् <span class="sUtramIndex">१८२, १।१।१९</span> </div><p><div>दाधा घ्वदाप्। इह दारूपाश्चत्वारः-- डुदाञ् दाने। दाण् दाने। दो अवखण्()डने। देङ् रक्षणे। धारुपौ तु द्वौ--- डुधाञ् धारणपोषणयोः। धेट् पाने। अनुबन्धानामनेकान्तत्वात् &quot;आदेच उपदेशे&quot; इत्यात्वेदोदेङ्धेटामनुकरणे दादारूपत्वमस्ति। एवं च दाश्च दाश्च दाश्च दाः। धाश्च धाश्च धौ। दाश्च धौ च दाधा इति विग्रहः। दाप्दैपौ विनेति। दाप् लवने। दैप् शोधने-- एतद्भिन्ना इत्यर्थः। दैपः पित्त्वमिह प्रतिषेधार्थं, न त्वनुदात्तार्थम्, &quot;अनुदात्तौ सुप्पितौ&quot; इति प्रत्ययस्यैव पितोऽनुदात्तत्वात्। न च दैपो लाक्षणिकत्वान्नाऽस्य प्रतिषेध इति शङ्क्यं, पित्करणस्यानर्थक्यप्रसङ्गात्। इदमेव च दैपः पित्त्वं &quot;गामादाग्रहणेष्वविशेषः&quot; इति परिभाषाया ज्ञापकमित्याहुः। अदाबिति किम्?। दातं बर्हिः। लूनमित्यर्थः। इह &quot;दो दद्धो&quot;रिति दद्भावो न। अवदातं मुखम्। शुद्धमित्यर्थः। इह तु &quot;अच उपसर्गा&quot; दिति तादेशो न।<P><P></div>


</body></html>