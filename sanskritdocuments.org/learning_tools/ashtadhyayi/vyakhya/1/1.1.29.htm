<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="../default.css"></head><body>

<div class="sUtramIndexPurvam"><a href="../1/1.1.27.htm">पूर्वम्: १।१।२७</a></div><div class="sUtramIndexAnantaram"><a href="../1/1.1.29.htm">अनन्तरम्: १।१।२९</a></div>&nbsp;


<div class="heading">प्रथमावृत्तिः</div>



<p><span class="section">सूत्रम्॥</span> 

न बहुव्रीहौ॥ <span class="sUtramIndex"><a href="GoToSutram\1.1.28">१।१।२८</a></span>


<p><span class="section">पदच्छेदः॥</span> 

न <span class="vibhaktiH">०</span>  <a class="anuvRittiH-adhaH" href="../1/1.1.31.htm">३१</a> बहुव्रीहौ <span class="vibhaktiH">७।१</span> सर्वादीनि <span class="vibhaktiH">१।३</span>  <a class="anuvRittiH-upari" href="../1/1.1.26.htm">२६</a> सर्वनामानि <span class="vibhaktiH">१।३</span>  <a class="anuvRittiH-upari" href="../1/1.1.26.htm">२६</a> 

<p><span class="section">अर्थः॥</span> 

<div>बहुव्रीहौ समासे सर्वादीनि सर्वनामसंज्ञकानि न भवन्ति।</div>


<p><span class="section">उदाहरणम्॥</span> 

<div>प्रियविश्वाय, प्रियोभयाय, द्व्यन्याय, त्र्यन्याय।</div>


<div class="heading">काशिका-वृत्तिः</div>

<div>न बहुव्रीहौ  <span class="sUtramIndex">१।१।२९</span> </div><p><div>सर्वनामसंज्ञायां तदन्तविधेरभ्युपगमाद् बहुव्रीहेरपि सर्वाऽद्यन्तसय् संज्ञा स्यातिति प्रतिषेध आरभ्यते। बहुव्रीहौ समासे सर्वादीनि सर्वनामसंज्ञानि न भवन्ति। प्रियविश्वाय। प्रियोभ्याय। द्व्यन्याय। त्र्यन्याय। इह च, त्वत्कपितृकः, मत्कपितृकः इत्यकज् न भवति। बहुव्रीहौ इति वर्तमाने पुनर्बहुव्रीहिग्रहणं भूतपूर्वमात्रे ऽपि प्रतिषेधो यथा स्यात्, वस्त्रान्तरवसनान्तराः इति। </div>


<div class="heading">न्यासः</div>

<div>न बहुव्रीहौ। <span class="sUtramIndex">, १।१।२८</span> </div><p><div>&quot;सर्वनामसंज्ञायाम्&quot; इत्यादि।<span class="prashna"> कथं पुरेतदवगतम्- अभ्युपगतस्तदन्तविधिरिति? </span>अत एव प्रतिषेधात्, अन्यथा हि निष्फलः प्रतिषेधः स्यात्। तदन्तविध्यभ्युपगमे हि &quot;परमसर्वस्मै उत्तमसर्वस्मै&quot; इत्यत्रापि संज्ञा यथा स्यात्। &quot;इह च&quot; इत्यादि। अस्य &quot;प्रतिषेध आरभ्यते&quot; इत्यनेन सम्बन्धः। &quot;त्वं पिताऽस्य, अहं पिताऽस्य&quot; इति विगृह्र 
बहुव्रीहौ कृतेऽज्ञाताद्यर्थविवक्षायाम् असति प्रतिषेधे। &quot;अव्ययसर्वनाम्नामकच् 
प्राक् टेः&quot; <span class="sUtramIndex"><a href="../5/5.3.71.htm">५।३।७१</a></span> इत्यत्राकच् प्रसज्येत। ततश्च &quot;त्वकत्पित-कः, मकत्पितृकः&quot; 
इत्यनिष्टं रूपं स्यात्। तस्मादकज् मा भूदिति प्रतिषेद आरभ्यते। तेन &quot;प्रागिवात् कः&quot; <span class="sUtramIndex"><a href="../5/5.3.70.htm">५।३।७०</a></span> इति क एव भवति। तत्र परतः &quot;प्रत्ययोत्तरपदयोश्च&quot; <span class="sUtramIndex"><a href="../7/7.2.98.htm">७।२।९८</a></span> इति मपर्यन्त-र्योर्युष्मदस्मदोस्त्वमयोः कृतयोः &quot;नद्यृतश्च&quot; <span class="sUtramIndex"><a href="../5/5.4.153.htm">५।४।१५३</a></span> इति समासान्ते कपि च 
&quot;त्वत्कपितृकः, मत्कपितृकः&quot; इति सिद्ध्यति। ननु चान्वर्थसंज्ञाकरणादेव संज्ञानिरासे कृतेऽकज् न भविष्यति-न ह्रत्र सर्वार्थता सम्भवति, विशेषविषयत्वात्, नैतदस्ति;
समुदायो हि विशेषे वत्र्तते, पूर्वपदं तु सर्वार्थताया अनपेतमेव। भवत्वनयोरनन्तरयो-रुदाहरणयोरेतत्सूत्रविषयता, &quot;प्रियि()आआय&quot; इत्यादिस्तु नपपद्यते; न हि प्रियवि()आआदयः शब्दाः सर्वेषां नामानि नापि तदवयवभूतानां वि()आआदिशब्दानां किञ्चित् सर्वनामका-
र्यममुपपद्यते; स्मैप्रभृतीनामङ्गकार्यत्वात्,<span class="prashna"> वि()आआदिशब्दानां चानङ्गत्वात्? </span>एवं मन्यते- &quot;त्वत्कपितृकः, कत्कपितृकः&quot; इत्यत्राकज् मा भूदिति, एतदर्थं तावदेतदार-
ब्धव्यम्, &quot;प्रियवि()आआय&quot; इत्येवमादावपि विस्पष्टार्थं भविष्यतीति।
अथ &quot;बहुव्रीहौ&quot; इति वत्र्तमाने किमर्थं पुनर्बहुव्रीहग्रहणमित्याह- &quot;बहुव्रीहौ&quot; इत्यादि। &quot;वस्त्रान्तरवसनान्तराः&quot; इति। वस्त्रमन्तरं येषामिति 
बहुव्रीहि कृत्वा वस्त्रान्तराश्च वसनान्तराश्चेति द्वन्द्वः कृतऋ। अत्र वत्र्तमा-
नत्वाद् द्वन्द्वस्य &quot;द्वन्द्वे च&quot; <span class="sUtramIndex"><a href="../1/1.1.60.htm">१।१।६०</a></span>, &quot;विभाषा जसि&quot; <span class="sUtramIndex"><a href="../1/1.1.31.htm">१।१।३१</a></span> इति द्वन्द्वा-
श्रितो विभाषाप्रतिषेधः स्यात्, न नित्यो बहुव्रीह्राश्रितः। पुनर्बहुव्रीहिग्रहणा-त्तु भूतपूर्वस्यापि बहुव्रीहेराश्रयमात् तदाश्रयो नित्यः प्रतिषेधो भवति। वसनशब्द-
श्चात्र वसत्यस्मिन्नित्यधिकरणसाधनो गृहे वत्र्तते, न वस्त्रे; अन्यथा वस्त्रान्तरवसनान्तरशब्दयोः पर्यायत्वाद् द्वन्द्वो न स्यात्, &quot;तुल्यार्थाञ्च विरुपाणामेकशेषः&quot; इत्येकशेषविधानात्।

</div>


<div class="heading">बाल-मनोरमा</div>

<div>न बहुव्रीहौ <span class="sUtramIndex">२२०, १।१।२८</span> </div><p><div>तत्रेदमारभ्यते--&quot;न बहुव्रीहौ&quot;। &quot;सर्वादीनि सर्वनामानी&quot;त्यनुवर्तते। बहुव्रीहौ सर्वादीनि सर्वनामानि न स्युरित्यर्थः प्रतीयते। एवं सति सूत्रमिदं व्यर्थं, &quot;प्रियसर्वाये&quot;त्यादीनां बहुव्रीहिवर्तिनां सर्वादीनां स्वार्थोपसङ्क्रान्तार्थान्तप्रधानकतयोपसर्जनत्वादेव सर्वनामत्वनिषेधसिद्धेः, &quot;संज्ञोपसर्जनीभूतास्तु न सर्वादयः&quot; इति वक्ष्यटमाणत्वात्। अतो व्याचष्टे -- चिकीर्षित इति। बहुव्रीहाविति विषयसप्तम्याश्रयणादयमर्थो लभ्यते। तथाच बहुव्रीहौ प्रसक्ते सति ततः प्रागेव विग्रहवाक्येऽयं निषेधोर्थवान्। एकार्थीभावात्मकसामथ्र्यस्य समासदशायामेव सत्त्वेन विग्रहवाक्ये तदभावेन तदानीमुक्तोपसर्जनत्वस्याऽभावादिति भावः। अथ लौकिकविग्रहवाक्यं दर्शयल्लँक्ष्यभूतं बहुव्रीहिं दर्शयति--त्वकं पितेत्यादिना। सर्वनामत्वाऽभावात्कप्रत्यये &quot;प्रत्ययोत्तरपदयोश्चे&quot;ति त्वमादेशे त्वत्को मत्क इति च रूपम्। ननु बहुव्रीहिप्रवृत्तेः प्रागलौकिकविग्रहवाक्ये सर्वनामत्वनिषेधात्त्वं पितेति कथं लोकिकविग्रहवाक्यप्रदर्शनमित्यत आह--इहेति। &quot;न बहुव्रीहा&quot;वित्यस्मिन्सूत्र इत्यर्थः। प्रक्रियावाक्य इति। युष्मद् स्-पितृ स्, अस्मद् स्-पित#ऋ स्--इत्यलौकिकविग्रहवाक्य एवेत्यर्थः। लोकिकविग्रहवाक्ये तु नायं निषेधः, बहुव्रीहिवत्तस्य स्वार्थे परिनिष्ठितत्वेन स्वतन्त्रप्रयोगाह्र्मतया बहुव्रीहेस्तत्र चिकीर्षितत्वाऽभावादलौकिकविग्रहात्मके प्रक्रियावाक्य एव तस्य चिकीर्षितत्वात्। यथा चैतत्तथा समासनिरूपणे वक्ष्यते नन्वलौकिकविग्रहवाक्ये मास्तु सर्वनामतानिषेधः, को दोषः()। तत्राह-अन्यथेति। न बहुव्रीहावित्यलौकिकविग्रहवाक्ये निषेधाऽभावे सतीत्यर्थः। तत्रापीति। अलौकिकविग्रहवाक्येऽपीत्यर्थः।<P>नन्वलौकिकविग्रहवाक्ये भवत्कच्। सत्यप्यकचि तस्य प्रयोगानर्हत्वेन बाधकाऽभावादित्यत आह--स चेति अलौकिकविग्रहवाक्ये श्रुतस्य लौकिकविग्रहवाक्ये समासे च श्रवणनियमादिति भावः। उभयत्रापि तन्नियमे दृष्टान्तद्वयमाह--अतिक्रान्तो भवकन्तमित्यादि। भवच्छबन्दस्य सर्वादिगणे पाठात्सर्वनामत्वादलौकिकविग्रहदशायामकच्। ततश्च भवकत् अम् अति इत्यलौकिकविग्रहवाक्यं संपद्यते। तत्र &quot;अत्यादयः क्रान्ताद्यर्थे द्वितीयये&quot;ति समासे सति &quot;सुपो धातुप्रातिपदिकयो&quot;रिति सुब्लुकि अतिभवकच्छब्दात्प्रथमैकवचने।ञतिभवकानिति रूपम्। समासाऽभावपक्षे तु भवकन्तमतिक्रान्त इति लौकिकविग्रहवाक्यं भवति। तत्र समासदशायां भवच्छब्दार्थस्य स्वोपसङ्कान्तार्थान्तरप्रधानतयोपसर्जनत्वे।ञप्यलौकिकविग्रहदशायां भवच्छब्दस्यानुपसर्जनत्वात्सर्वनामत्वे सति प्रवृत्तोऽकच् अतिक्रान्तो भवकन्तमिति लौकिकविग्रहवाक्येऽभवकानिति समासे चानुवर्तते, लौकिकविग्रहदसायां भवच्छब्दस्योक्तरीत्याऽनुपसर्जनत्वात्। समासे तस्योपसर्जनत्वेऽपि योनिभूताऽलौकिकविग्रहदशायां प्रवृत्तस्याऽकचो निवर्तकाऽभावात्। <P>नच भवत् अम् इत्यलौकिकविग्रहदशायां सतोऽप्यनुपसर्जनत्वस्य समासदशायां विनाशं प्राप्स्यमानतया विनाशोन्मुखत्वादकृतव्यूहपरिभाषयाऽलौकिकविग्रहवाक्येऽपि सर्वनामत्वाऽभावादकज्दुर्लभः। ततश्चाऽतिक्रान्तो भवकन्तमिति लोकिकविग्रहवाक्येऽतिभवकानिति समासे च कथमकच्प्रसक्त इति दृष्टान्तऽसिद्धिरिति वाच्यम्। एवञ्जातीयकाऽलौकिकविग्रहवाक्ये सर्वनामत्वप्रवृत्तावकृतव्यूहपरिभाषाया अनित्यत्वेनाऽनाप्रवृत्तेः। तदनित्यत्वे च न बहुव्रीहाविति सूत्रमेव ज्ञापकम्। तथा हि--यद्यकृतव्यूहपरिभाषा सार्वत्रिकी स्यात्, तर्हि बहुव्रीहिविषयेऽपि युष्मद् स् पितृस् इत्याद्यलौकिकविग्रहवाक्येऽनुपसर्जनत्वस्य बहुव्रीहिकालिकविनाशोन्मुखतया सर्वनामत्वस्याऽप्रसक्तत्वात् &quot;न बहुव्रीहा&quot;विति नारभ्येत। अकृतव्यूहपरिभाषायास्तत्र प्रवृत्तेर्भविष्यद्बहुव्रीहिकालिकविनाशोन्मुखमनुपसर्जनत्वं पुरस्कृत्य तदलौकिकविग्रहवाक्ये सर्वनामत्वस्याऽप्रसक्तत्वान्न तन्निषेधाय न बहुव्रीहावित्यर्थवत्। नचोदाह्मतबहुव्रीहिविषयाऽसोकिकविग्रवाक्येऽकृतव्यूहपरिभाषामाश्रित्यैव सर्वनामत्वाऽभाव आश्रीयतां, किं न बहुव्रीहाविति सूत्रेणेति वाच्यम्। एवं सत्यतिक्रान्तो भवकन्तमतिभवकनित्यादि न सिध्येत्। अकृतव्यूहपरिभाषया तदलौकिकविग्रहवाक्येऽपि सर्वनामत्वाऽभावेनाकचः प्रवृत्त्यभावे तस्यातिक्रान्तो भवकन्तमित्यादिलौकिकविग्रहवाक्येऽतिभवकानिति समासेऽपि च श्रवणं न स्यात्। एवञ्च बहुव्रीहिविषयेऽलौकिकविग्रहवाक्येऽकृतव्यूहपरिभाषाया अप्रवृत्त्यसिद्धवत्कृत्य सर्वनामत्वनिषेधात्तदितरसमासविषयेऽप्यलौकिकविग्रहवाक्येऽकृतव्यूहपरिभाषाया अप्रवृत्त्या सर्वनामत्वं विज्ञायते। एतदर्थमेव न बहुव्रीहाविति सूत्रमित्यन्यत्र विस्तरः। प्रत्याचख्याविति। निराकृतवानित्यर्थः। सूत्रभाष्ययोरुभयोरपि स्मृतित्वाऽविशेषाद्विकल्पमाशङ्कयाह--यथोत्तरमिति। सूत्रकाराद्वार्तिककारस्य, उभाभ्यामपि भाष्यकृत इत्येवं मुनीनामुत्तरोत्तरस्य ग्रन्थस्य प्रामाण्यं, पूर्वपूर्वस्याऽप्रामाण्यमिति वैयाकरणसमय इति भावः। न चाऽकृतव्यूहपरिभाषाया उक्तरीत्या अनित्यत्वज्ञापनार्थमेतत्सूत्रमिति वाच्यम्, अकृतव्यूहपरिभाषाया निमूर्लत्वस्य निष्फलत्वस्य च हलन्तादिकारे सेदिवस्शब्दनिरूपणे, &quot;समर्थानां प्रथमाद्रे&quot;त्यत्र च वक्ष्यमाणत्वात्। संज्ञोपसर्जनीभूता इति। आधुनिकसङ्केतः संज्ञा। अन्यविशेषणत्वेन स्वार्थोपस्थापकम्--उपसर्जनम्। न सर्वादय इति। सर्वादिगणे पठिता न भवन्तीत्यर्थः।<P>महासंज्ञेति। टिघुभादिवदेकाक्षरसंज्ञामकृत्वा सर्वेषां नामानीत्यन्वर्थसंज्ञाकरणबलेन प्राधान्येनोपस्थितस्वीयसर्वार्थवाचकत्वस्य सर्वनामशब्दप्रवृत्तिनिमित्तत्वमित्यवगततया तथाविधानामेव सर्वादिगणे पाठानुमानादित्यर्थः। &quot;प्राधान्येनोपस्थिते&quot;त्यनेन उपसर्जनव्यावृत्तिः। &quot;प्राधान्येनोपस्थितसर्वार्थवाचकत्व&quot;मित्युक्ते पूर्वादिशब्देष्वव्याप्तिरतः-&quot;स्वीये&quot;ति। सर्वार्थे&quot;त्यनेन संज्ञाशब्दव्यावृत्तिः, संज्ञाशब्दानामेकैकव्यक्तिविषयकत्वात्। संज्ञाकार्यमिति। सर्वनामसंज्ञाकार्यं शीस्मायादिकमित्यर्थः। अन्तर्गणेति। सर्वादिगणेऽन्तर्गतो गणः-अन्तर्गणः। तदीयं कार्यम् =&quot;अद्ड्डतरादिभ्यः&quot; त्यदादीनामः&quot; इत्यादिकमित्यर्थः। सर्वाय देहीति। संज्ञाशब्दत्वात्समायादेशो न। <P>अतिकतरमिति। कतरमतिक्रान्तं कुलम् अतिकतरमित्यत्र कतरशब्दस्य उपसर्जनत्वान्नाऽद्डादेशः। अतितदिति। तमतिक्रान्तो ब्राआहृणोऽतितदित्यत्र त्यदाद्यत्वं, &quot;तदोः सः सौ&quot; इति च न भवति। <P></div>


<div class="heading">तत्त्व-बोधिनी</div>

<div>न बहुव्रीहौ <span class="sUtramIndex">१८५, १।१।२८</span> </div><p><div>न बहुव्रीहौ। कृते बहुव्रीहौ निषेधो व्यर्थः, &quot;उपसर्जनीभूतास्तु न सर्वादयः&quot; इति वक्ष्यमाणत्वात्। अत आहचिकीर्षित इति। &quot;बहुव्रीहा&quot;वित्यत्र विषयसप्तम्याश्रयणादयमर्थो लभ्यते। त्वकमिति। अज्ञाते कुत्सिते वा &quot;अव्ययसर्वनाम्ना&quot;मित्यकच्। एवमहकमित्यत्रापि। प्रक्रियावाक्ये इति। अलोकिकविग्रहवाक्ये इत्यर्थः। तच्च &quot;युष्मद् सु पितृ सु&quot; इत्याद्याकारकम्। ननु तत्राऽकच् प्रवर्ततां को दोष इत्यत आह--स चेति। न च निमित्तस्यानुपसर्जनत्वस्य विनाशोन्मुखत्वादकृतव्यूहपरिभाषया समासात्प्रागपि सर्वनामता न भविष्यतीति वाच्यं, तस्या अनित्यत्वात्। तत्र चूतत्सूत्रस्यैव ज्ञापकत्वात्। अतिभवकानिति। इदमेव ज्ञापनफलमिति भावः। &quot;अत्यादयः क्रान्ताद्यर्थे द्वितीयये&quot;ति प्रादिसमासः। प्रत्याचख्याविति। &quot;छ्वोः शू&quot;डिति सतुग्ग्रहणं, प्रकृतिप्रत्यापत्तिवचनं वा अनित्यत्वे ज्ञापकं, लक्ष्यानुरोधाच्च व्यवस्थेति भावः। यथोत्तरमिति। तथाच सम्प्रति भाष्यकारोतयैव व्यवस्थेति भावः। गणेसंनिवेशादिति। एतेन &quot;पूर्वपरावरे&quot;ति गणसूत्रे &quot;असंज्ञाया&quot;मिति ग्रहणं मन्दप्रयोजनमिति ध्वनितम्। संज्ञायां यानि पूर्वादीनि तेषां गणे संनिवेशाऽभावात्। एवमष्टाध्यायीस्थे &quot;पूर्वपरावरे&quot;ति सूत्रेऽपि &quot;असंज्ञाया&quot;मित्येतत्त्युक्तुं शक्यम्। न च तदभावे जसि परतः संज्ञायाम् &quot;उत्तराः कुरव&quot; इत्यत्राऽप्राप्तविकल्पः स्यांदिति वाच्यं, सर्वनामसंज्ञाया अन्वर्थत्वेन संज्ञायामप्राप्तविधेरसंभवादसंज्ञायामेव पूर्वेण प्राप्ता संज्ञा जसि वा स्यादिति वक्तुमुचितत्वात्। संज्ञाकार्यमिति। सर्वनामसंज्ञाप्रयुक्तं स्मायादिकमित्यर्थः। अन्तर्गणकार्यमिति। &quot;अद्ड्डतरादिभ्यः,&quot;&quot;त्यादादीनामः&quot;, &quot;तदोः सः सौ&quot; इत्यादिकमित्यर्थः। अतिकतरमिति। अत्राऽद्डादेशो न। &quot;अतित&quot;दित्यत्र तु त्यदाद्यत्वं, &quot;तदो सः सौ&quot; इति सत्वं च नेति भावः। <P></div>


</body></html>