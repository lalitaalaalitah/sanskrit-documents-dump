<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="../default.css"></head><body>

<div class="sUtramIndexPurvam"><a href="../1/1.1.36.htm">पूर्वम्: १।१।३६</a></div><div class="sUtramIndexAnantaram"><a href="../1/1.1.38.htm">अनन्तरम्: १।१।३८</a></div>&nbsp;


<div class="heading">प्रथमावृत्तिः</div>



<p><span class="section">सूत्रम्॥</span> 

तद्धितश्चासर्वविभक्तिः॥ <span class="sUtramIndex"><a href="GoToSutram\1.1.37">१।१।३७</a></span>


<p><span class="section">पदच्छेदः॥</span> 

तद्धितः <span class="vibhaktiH">१।१</span> च <span class="vibhaktiH">०</span> असर्वविभक्तिः <span class="vibhaktiH">१।१</span> अव्ययम् <span class="vibhaktiH">१।१</span>  <a class="anuvRittiH-upari" href="../1/1.1.36.htm">३६</a> 

<p><span class="section">समासः॥</span> 

<div>नोत्पद्यते सर्वाः विभक्तीः यस्मात् सः असर्वविभक्तिः तद्धितः, बहुव्रीहिः</div>


<p><span class="section">अर्थः॥</span> 

<div>असर्वविभक्तिः तद्धितप्रत्ययान्तः शब्दः अव्ययसंज्ञकः भवति।</div>


<p><span class="section">उदाहरणम्॥</span> 

<div>ततः, यतः, यत्र, तत्र, तदा, यदा, सर्वदा, सदा, विना, नाना।</div>


<div class="heading">काशिका-वृत्तिः</div>

<div>तद्धितश् च असर्वविभक्तिः  <span class="sUtramIndex">१।१।३८</span> </div><p><div>तद्धितान्तः शब्दो ऽसर्वविभक्तिः अव्ययसंज्ञो भवति। यस्मात् न सर्वविभक्तेरुत्पत्तिः सो ऽसर्वविभक्तिः। ततः, यतः, तत्र, यत्र, तदा, यदा, सर्वदा, सदा।<span class="prashna"> तद्धितः इति किम्? </span>एकः, द्वौ, बहवः।<span class="prashna"> असर्वविभक्तिः इति किम्? </span>औपगवः, औपगवौ, औपगवाः। </div>


<div class="heading">न्यासः</div>

<div>तद्धितश्चासर्वविभक्तिः। <span class="sUtramIndex">, १।१।३७</span> </div><p><div>प्रत्ययग्रहणे यस्मात् स विहितस्तदादेस्तदन्तस्य ग्रहणं भवतीत तद्धितान्त
स्य संज्ञा विज्ञायत इत्याह &quot;तद्धितान्तः शब्दः&quot;इति। &quot;यस्मान्न सर्व&quot; इत्यादि।
अत्रावयवकात्र्स्न्यवृत्तिः सर्वशब्दः। सर्वा निरवशेषा येषां त्रयाणां वचनानां विभ-
क्तिरिति संज्ञा कृता। तानि सर्वाणि यतो नोपत्पद्यन्त इत्यर्थः। &quot;ततः,यतः&quot; इति। तद्- यच्छपब्दात् पञ्चमीसमर्थात् &quot;पञ्चम्यास्तसिल्&quot; <span class="sUtramIndex"><a href="../5/5.3.7.htm">५।३।७</a></span>इति तसिल्, &quot;सुपो धातुप्रा
तिपदिकयोः&quot; <span class="sUtramIndex"><a href="../2/2.4.71.htm">२।४।७१</a></span> इति सुब्लुक्;&quot;प्राग्दिशो विभक्तिः&quot; <span class="sUtramIndex"><a href="../5/5.3.1.htm">५।३।१</a></span> इति
विभक्तित्वात् त्यदाद्यत्वम्; &quot;अतो गुणे&quot; <span class="sUtramIndex"><a href="../6/6.1.94.htm">६।१।९४</a></span>, पररूपत्वम्। &quot;तत्र यत्र &quot;इति। &quot;सप्तम्यास्त्रल्&quot; (५।३।१०० इति त्रल्। &quot;तदा, यदा, सर्वदा&quot; इति। &quot;सर्वैकान्यकिंयत्तदः काले दा&quot; <span class="sUtramIndex"><a href="../5/5.3.15.htm">५।३।१५</a></span>। सर्वे एते-ततः प्रभृतयः विभक्त्यर्थप्रधानाः। स च 
विभक्तयर्थः प्रातिपदिकार्थः सम्पन्न इति प्रातिपदिकार्थे प्रथमैव भवति। सापि संख्याविशेषाभावान्न सर्वा।<span class="prashna"> किं तर्हि? </span>एकवचनमेव; तस्योत्सर्गत्वात्। तथा चोक्तम्-
&quot;एकवचनमुत्सर्गतः करिष्यते&quot; इति। तस्य &quot;अव्ययादाप्सुपः&quot; <span class="sUtramIndex"><a href="../2/2.4.82.htm">२।४।८२</a></span> लुक्। &quot;एकः&quot; 
इति। अत्रासर्वविभक्तिकत्वमस्ति; एकत्वे द्वित्वायोगात्। अतद्धितत्वान्न भवति। &quot;औपगवः&quot; इति। अत्र तद्धितान्तस्य सर्वविभक्तियोगान्न भवति॥

</div>


<div class="heading">बाल-मनोरमा</div>

<div>तद्धितश्चाऽसर्वविभक्तिः <span class="sUtramIndex">४४२, १।१।३७</span> </div><p><div>अथ स्वरादिचादिभिन्नान्यव्ययान्याह--तद्धितश्चासर्व। असर्वविभक्तिरिति बहुर्वीहिः। तत्र सर्वा विभक्तयो यस्मान्न भवन्तीति बहुवचनान्तविग्रहो न संभवति, अव्ययेभ्यः सप्तानां विभक्तीनामुत्पत्त्यभ्युपगमात्। तथाहि &quot;तद्धितश्चे&quot;ति प्रकृतसूत्रे भाष्ये तावत् &quot;द्व्येकयोर्द्विवचनैकवचने&quot; &quot;बहुषु बहुवचन&quot;मिति सूत्रविन्यासं भङ्क्त्वा &quot;एकवचनं&quot; &quot;द्वयोर्द्विवचने&quot;&quot;बहुषु बहुवचन&quot;मिति सूत्रन्यासं कृत्वा एकवचनमुत्सर्गतः करिष्यते, द्विबह्वोरर्थयोस्तस्य द्विवचनबहुवचने बाधके इत्यादि स्थितम्। ततश्च एकवचन&quot;मित्यनेन ङ्याप्प्रातिपदिकादेकवचनं भवतीति सामान्यविधिना द्वित्वबहुत्वाऽभावे एकवचनमिति लभ्यते। एवं च द्विबहुत्वाऽभावे सति एकत्वे तदभावे च एकवचनमिति फलति। तत्र द्वित्वबहुत्वयोर्द्विवचनबहुवचनोक्त्यैव ततोऽन्यत्र एकवचनस्य सिद्धत्वात् &quot;एकवचनम्&quot; इति सूत्रं कर्मत्वाद्यभावेऽपि प्रापणार्थं संपद्यते। तथाच अलिङ्गसंख्येभ्योऽव्ययेभ्य एकवचनं प्रवर्तमानं विनिगमनाविरहात्सर्वविभक्त्येकवचनं भवति। अत एव &quot;अव्ययादाप्सुपः&quot; इत्यत्र प्रत्याहारग्रहणमर्थवत्। तस्मात्सर्वा विभक्तियो यस्मादिति न विग्रहः, किन्तु सर्वशब्दोऽत्र सर्व पटो दग्ध इतिवदवयवकार्त्स्न्ये वर्तते। एवंच सर्वा वचनत्रयात्मिका विभक्तिर्यस्मान्नोत्पद्यते। किन्त्वेकवचनान्येवोत्पद्यन्ते, स तद्धितान्तोऽव्ययसंज्ञः स्यादिति फलतीत्यभिप्रेत्याह--यस्मादिति। सर्वेति। वचनत्रयात्मिकेत्यर्थः। नोत्पद्यत इति। &quot;किन्त्वेकवचनान्येवोत्पद्यन्ते&quot; इति शेषः। स्यादेतत्-तिङ्श्चे-त्यनुवृत्तौ &quot;प्रशंसायां रूप&quot;मिति रूपप्प्रत्यये &quot;ईषदसमाप्तौ कल्प&quot;बिति कल्पप्प्रत्यये च पचतिरूपं पचतिकल्पमिति रूपम्। प्रशस्तं पचति, ईषत् पचतीत्यर्थः। अत्राप्यव्ययत्वं स्यात्, अरुआवविभक्तितद्धितान्तत्वात्। किञ्च उभयशब्देऽतिव्याप्तिः, तस्याप्यसर्वविभक्तितद्धितान्तत्वादित्यत आह-परिगणनमिति। वार्तिकमेतत्। तसिलादय इति। &quot;पञ्चम्यास्तसिल्&quot; इत्यारभ्य &quot;द्वित्र्योश्च धमु&quot;ञित्यर्थः। शस्प्रभृतय इति। &quot;बह्वल्पार्था&quot;दित्यरभ्य &quot;अव्यक्तानुकरणा&quot;दिति डाजन्ता इत्यर्थः। अम् आमिति। &quot;अमु च च्छन्दसी&quot;त्यम्, &quot;किमेत्तिङव्यये&quot;त्यमा च गृह्रते। कृत्वोऽर्था इति। &quot;सङ्ख्यायाः क्रियाभ्यावृत्तिगणने कृत्वसुच्&quot;, &quot;द्वित्रिचतुभ्र्यःसुच्&quot;, &quot;विभाषा बहोर्थे&quot;ति त्रय इत्यर्थः। तसिवती इति। &quot;तेनैकदिक्&quot;, &quot;तसिश्च&quot; इति तसि#ः &quot;तेन तुल्यम्&quot; इत्यादिविहितो वतिश्च गृह्रते। &quot;प्रतियोगे पञ्चम्यास्तसिः&quot; इत्यस्य तु शस्प्रभृतित्वादेव सिद्धम्। एवं च स्वरादिषु वदित्यस्य प्रयोजने चिन्त्यम्। नानाञाविति। &quot;निनञ्भ्यां नानाञौ न सहे&quot;ति विहातौ नानाञौ। इति परिगणनंकर्तव्यमित्यन्वयः। परिगणनेनैव सिद्धे &quot;तद्धितश्चे&quot;ति सूत्रं न कर्तव्यमिति भावः।<P></div>


<div class="heading">तत्त्व-बोधिनी</div>

<div>तद्धितश्चाऽसर्वविभक्तिः <span class="sUtramIndex">३९९, १।१।३७</span> </div><p><div>तद्धितश्चासर्वविभक्तिः। सर्वेति। वचनत्रयात्मिकेत्यर्थः। नोत्पद्यत इति। किं त्वेकवचनमेवोत्पद्यत इति भावः। तद्धितः किम्(), एकः। द्वौ। त्रयः। असर्वेत्यादि किम्()। औपगवः। ननु पञ्चालाः गदौ वरणा इत्यादावतिप्रसङ्गः। न च &quot;लुब्योगाप्रख्याना&quot;दितचि वदता नैषां तद्धितान्तत्वमङ्गीकृतमिति [नातिप्रसङ्ग इति] वाच्यम्, एवमपि &quot;पचतिकल्पं&quot;&quot;पचतिरूप&quot;मित्यादावतिव्याप्तेर्दुर्वारत्वादित्याशङ्क्याह--परिगणनं कर्तव्यमिति। तसिलादय इति। &quot;पञ्चम्यास्तसि&quot;लिति विहितो यस्तसिल् तदादयो &quot;याप्ये पाश&quot;बिति विहितपाशप्प्रत्ययपर्यन्ताइत्यर्थः। शस्प्रभृतय इति।&quot;बह्वल्पार्थात्--&quot;इति विहितो यः शस्, तदादयः &quot;समासान्ताः&quot;इति सूत्रपर्यन्ताः। कृत्वोर्था इति। &quot;सङ्ख्यायाः क्रियाभ्यावृत्तिगणने कृत्वसु&quot;जिति विहिताः कृत्वसुजादयस्त्रयः। तसिवती इति। न च तसेः परिगणनं व्यर्थं, शस्प्रभृतित्वादेव &quot;प्रतियोगे पञ्चम्यास्तसिः&quot;इत्यस्य लाभादिति वाच्यम्, तेनैकदिक्&quot; &quot;तसिश्चे&quot;त्येतदर्थतया तस्यावश्यकत्वात्। &quot;तेन तुल्य&quot;मिति वतिः। नानाञाविति। &quot;विनञ्भ्यां नानाञौ न सहे&quot;ति विहितौ। पचतिकल्पमिति। अव्ययसंज्ञायां हि सत्यां सुपो लुक् स्यादिति भावः।<P></div>


</body></html>