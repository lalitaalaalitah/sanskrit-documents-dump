<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="../default.css"></head><body>

<div class="sUtramIndexPurvam"><a href="../1/1.1.60.htm">पूर्वम्: १।१।६०</a></div><div class="sUtramIndexAnantaram"><a href="../1/1.1.62.htm">अनन्तरम्: १।१।६२</a></div>&nbsp;


<div class="heading">प्रथमावृत्तिः</div>



<p><span class="section">सूत्रम्॥</span> 

प्रत्ययलोपे प्रत्ययलक्षणम्॥ <span class="sUtramIndex"><a href="GoToSutram\1.1.61">१।१।६१</a></span>


<p><span class="section">पदच्छेदः॥</span> 

प्रत्ययलोपे <span class="vibhaktiH">७।१</span>  <a class="anuvRittiH-adhaH" href="../1/1.1.62.htm">६२</a> प्रत्ययलक्षणम् <span class="vibhaktiH">१।१</span>  <a class="anuvRittiH-adhaH" href="../1/1.1.62.htm">६२</a> 

<p><span class="section">समासः॥</span> 

<div>प्रत्ययस्य लोपः प्रत्ययलोपः, तस्मिन् प्रत्ययलोपे, षष्ठीतत्पुरूषः। प्रत्ययः लक्षणं यस्य कार्यस्य, तत् प्रत्ययलक्षणम्, बहुव्रीहीः।</div>


<p><span class="section">अर्थः॥</span> 

<div>प्रत्ययस्य लोपे सति, प्रत्ययनिमित्तं (प्रत्ययहेतुकं) कार्यं भवति।</div>


<p><span class="section">उदाहरणम्॥</span> 

<div>अग्निचित्। सोमसुत्। अधोक्।</div>


<div class="heading">काशिका-वृत्तिः</div>

<div>प्रत्ययलोपे प्रत्ययलक्षणम्  <span class="sUtramIndex">१।१।६२</span> </div><p><div>प्रत्ययनिमित्तं कार्यम् असत्यपि प्रत्यये कथं नु नाम स्यातित् सूत्रम् इदम् आरभ्यते। प्रत्ययलोपे कृते प्रत्ययलक्षणं प्रत्ययहेतुकं कर्यं भवति। अग्निचित्, सोमसुत्, अधोक्, इत्यत्र सुप्तिङोः लुप्तयोः सुप्तिङन्तं पदम् <span class="sUtramIndex"><a href="../1/1.4.14.htm">१।४।१४</a></span> इति पदसंज्ञा भवति। अधोकिति दुहेः लङि तिपि शब्लुकि तिलोपे घत्वभष्भावजश्त्वचर्त्वेषु कृतेषु रूपम्।<span class="prashna"> प्रत्यय इति वर्तमाने पुनः प्रत्ययग्रहणं किम्? </span>कृत्स्नप्रत्ययलोपे यथा स्यात्। इह मा भूत्  आघ्नीय। सङ्ग्मीय। हनिगम्योर् लिङात्मनेपदे लिङः सलोपो ऽनन्त्यस्य <span class="sUtramIndex"><a href="../7/7.2.79.htm">७।२।७९</a></span> इति सीयुट्सकारलोपः प्रत्ययैकदेशलोपः, तत्र प्रत्ययलक्षणेन झलि इत्यनुनासिकलोपो न भवति <span class="sUtramIndex"><a href="../6/6.4.37.htm">६।४।३७</a></span>।<span class="prashna"> प्रत्ययलक्षणम् इति किम्? </span>रायः कुलं रैकुलम्। गवे हितम् गोहितम्। आयवादेशौ न भवतः वर्णाऽश्रयत्वात्। </div>


<div class="heading">लघु-सिद्धान्त-कौमुदी</div>

<div>प्रत्ययलोपे प्रत्ययलक्षणम् <span class="sUtramIndex">१९०, १।१।६१</span> </div><p><div>प्रत्यये लुप्ते तदाश्रितं कार्यं स्यात्। इति जसि चेति गुणे प्राप्ते॥</div>


<div class="heading">न्यासः</div>

<div>प्रत्ययलोपे प्रत्ययलक्षणम्। <span class="sUtramIndex">, १।१।६१</span> </div><p><div>&quot;प्रत्ययलक्षणम्&quot; इति। प्रत्ययो लक्षणं यस्येति कार्येऽन्यपदार्थे बहुव्रीहिः। प्रत्ययनिमित्तमित्यादिना सूत्रारम्भस्य प्रयोजनमाह।
ननु च स्थानिवद्भावनाप्येतत् सिध्यति, नैतदस्ति; अलाश्रयमपि हि प्रत्ययलोपे प्रत्ययलक्षणं कार्यमिष्यते। तथा ह्रग्निचिदित्यत्र &quot;ह्यस्वस्य पिति कृति तुक्&quot; <span class="sUtramIndex"><a href="../6/6.1.69.htm">६।१।६९</a></span> इत्यलाश्रयोऽपि तुग् भवत्येव। &quot;अग्निचित्&quot; इति। &quot;अग्नौ चेः&quot; 
<span class="sUtramIndex"><a href="../3/3.2.9.htm">३।२।९</a></span> इति क्विप्। अधोगिति हल्ङ्यादिसूत्रेण तिलोपः; अदादित्वाच्छपो लुक् <span class="sUtramIndex"><a href="../2/2.4.72.htm">२।४।७२</a></span> &quot;दादेर्धातोर्घः&quot; <span class="sUtramIndex"><a href="../8/8.2.32.htm">८।२।३२</a></span> इति धत्वम्, &quot;एकाचो बशो भष्&quot; <span class="sUtramIndex"><a href="../8/8.2.37.htm">८।२।३७</a></span> इत्यादिना भष् धकारः, &quot;झलाञ्जशोऽन्ते&quot; <span class="sUtramIndex"><a href="../8/8.2.39.htm">८।२।३९</a></span> इति जश्त्वम्, घकारस्य गकारः,तस्य &quot;वावसाने&quot; <span class="sUtramIndex"><a href="../8/8.4.55.htm">८।४।५५</a></span> इति चर्त्वं ककारः।
&quot;प्रत्ययः&quot; इति। &quot;वर्तमाने&quot; इति पूर्वसूत्रात्। &quot;आहो यमहनः&quot; <span class="sUtramIndex"><a href="../1/1.3.28.htm">१।३।२८</a></span>इत्या-त्मनेपदम्। &quot;गमहन&quot; <span class="sUtramIndex"><a href="../6/6.4.99.htm">६।४।९९</a></span> इत्यादिनोपधालोपः। &quot;हो हन्तेः&quot; <span class="sUtramIndex"><a href="../7/7.3.54.htm">७।३।५४</a></span> इति घःष। &quot;
संग्मीय&quot; इति। संपूर्वाद् गमेः &quot;समो गमि&quot; <span class="sUtramIndex"><a href="../1/1.3.29.htm">१।३।२९</a></span> इत्यादिनात्मनेपदम्। &quot;इटोऽत्&quot; <span class="sUtramIndex"><a href="../missing.htm"></a></span> इत्यद्भावः। &quot;बहुलं छन्दसि&quot; <span class="sUtramIndex"><a href="../2/2.4.73.htm">२।४।७३</a></span> इति शपो लुक्। पूर्ववदुपधालोपः।
&quot;अनुनासिकलोपो न भवति&quot; इति। &quot;अनुदात्तोपदेश&quot; <span class="sUtramIndex"><a href="../6/6.4.37.htm">६।४।३७</a></span> इत्यादिना।
&quot;रैकुलम्&quot; इति। षष्ठीसमासः। &quot;गोहितम्&quot; इति। &quot;चतुर्थी&quot; <span class="sUtramIndex"><a href="../2/2.1.35.htm">२।१।३५</a></span> इत्यादिना। अस्त्यत्र षष्ठीचतुर्थ्येकवचनयोः प्रत्ययर्लोपः; किं त्वयावादेशयोरचि विधानात्
तद्विधौ वर्ण आश्रयीते, न तु प्रत्ययः। तेन वर्णनिमित्तकौ तौ न प्रत्ययनिमित्त-
काविति न भवतः। ननु च चात्र प्रत्ययस्य लोपः क्रियते,<span class="prashna"> किं तर्हि? </span>लुक्, नैतदस्ति; लोपशब्दोऽपि सामान्येन तद्भावितस्यातद्भावितस्य चाऽदर्शनस्य संज्ञा। तस्माल्लुगपि लोपो भवत्येव॥

</div>


<div class="heading">बाल-मनोरमा</div>

<div>प्रत्ययलोपे प्रत्ययलक्षणम्। <span class="sUtramIndex">२६०, १।१।६१</span> </div><p><div>जसि लुप्तेऽपि &quot;जसि चे&quot;ति गुणमाशङ्कितुमाह-प्रत्यय-लोपे प्रत्यय। प्रत्ययो लक्षणं=निमित्तं यस्य तत्-प्रत्ययलक्षणम्। प्रत्ययस्य लोपे सति प्रत्ययनिमित्तकं कार्यं स्यादित्यर्थः। फलितमाह--प्रत्यये लुप्तेऽपीत्यादिना। स्थानिवद्भावादेव सिद्धे अल्विध्यर्थमिदं सूत्रम्। यत्र प्रत्ययस्याऽसाधारणं रूपं प्रयोजकं तदेव कार्यं प्रत्ययलोपे सति भवतीति नियमार्थं चेति भाष्यादिषु स्पष्टम्। इति जसि चेतीति। अनेन सूत्रेण लुप्तं प्रत्ययमाश्रित्य &quot;जसि चे&quot;ति गुणे प्राप्ते इत्यर्थः। <P></div>


<div class="heading">तत्त्व-बोधिनी</div>

<div>प्रत्ययलोपे प्रत्ययलक्षणम् <span class="sUtramIndex">२२०, १।१।६१</span> </div><p><div>प्रत्ययलोपे प्रत्यय। विशेषविहिता अपि लुगादिसंज्ञा लोपसंज्ञां न बाधन्ते, एकसंज्ञाधिकारदन्यत्र संज्ञायां बाध्यबाधकभावानङ्गीकारादिति भावः। स्थानिवत्सूत्रेण सिद्धे नियमार्थमिदं सूत्रं,&quot;प्रत्ययस्याऽसाधरणं रूपरं यत्र प्रयोजकं, तदेव कार्यं प्रत्ययलोपे सति भवति न तु प्रत्ययाऽप्रत्ययासाधरण&quot;मिति। तेन शोभना दृषदो यस्य सुदृषत्प्रासाद इत्यत्र &quot;नञ्सुभ्यां&quot;मित्यन्तोदात्ततां बाधित्वा &quot;सोर्मनसी अलोमोषसी&quot;इत्युत्तरपदाद्युदात्तत्वम्, &quot;अत्वसन्तस्ये&quot;ति दीर्घश्च न भवति। यद्वा,--यत्र प्रत्ययः प्राधान्येनाश्रीयते तत्राऽल्विधावपि विध्यर्थसिद्धम्। तेन &quot;अतृणे&quot;डित्यत्र हलादौ पिति सार्वधातुके विहित इम् लुप्तेऽपि तस्मिन्भवति। &quot;वर्णाश्रये नास्ति प्रत्ययलक्षण&quot;मिति तु वर्णप्राधान्यविषयकम्, तेन गवे हितं &quot;गोहित&quot;मित्यत्राऽवैदेशोन। यद्यपीदं पक्षद्वयमाकरारूढं, तथापि नियमपक्ष एव प्रबल इति यड्लुगन्ते मनोरमायां स्थितम्।<span class="prashna"> स्यादेतत्-सूत्रस्याऽस्याऽवश्यकत्वेऽपि &quot;प्रत्ययलोपे तल्लक्षण&quot;मित्येव सूत्र्यतां किमनेन द्वितीयप्रत्ययग्रहणेन? </span>अत्राहुः-&quot;प्रत्ययस्याऽसाधारणं रूपं यत्रे&quot;त्यादिलाभाय द्वितीयप्रत्ययग्रहणमिति।<P></div>


</body></html>