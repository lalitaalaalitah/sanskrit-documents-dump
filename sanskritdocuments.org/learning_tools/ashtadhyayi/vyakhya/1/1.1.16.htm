<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="../default.css"></head><body>

<div class="sUtramIndexPurvam"><a href="../1/1.1.15.htm">पूर्वम्: १।१।१५</a></div><div class="sUtramIndexAnantaram"><a href="../1/1.1.17.htm">अनन्तरम्: १।१।१७</a></div>&nbsp;


<div class="heading">प्रथमावृत्तिः</div>



<p><span class="section">सूत्रम्॥</span> 

सम्बुद्धौ शाकल्यस्येतावनार्षे॥ <span class="sUtramIndex"><a href="GoToSutram\1.1.16">१।१।१६</a></span>


<p><span class="section">पदच्छेदः॥</span> 

सम्बुद्धौ <span class="vibhaktiH">७।१</span> ओत् <span class="vibhaktiH">१।१</span>  <a class="anuvRittiH-upari" href="../1/1.1.15.htm">१५</a> शाकल्यस्य <span class="vibhaktiH">६।१</span>  <a class="anuvRittiH-adhaH" href="../1/1.1.17.htm">१७</a> इतौ <span class="vibhaktiH">७।१</span>  <a class="anuvRittiH-adhaH" href="../1/1.1.17.htm">१७</a> अनार्षे <span class="vibhaktiH">७।१</span>  <a class="anuvRittiH-adhaH" href="../1/1.1.17.htm">१७</a> प्रगृह्यम् <span class="vibhaktiH">१।१</span>  <a class="anuvRittiH-upari" href="../1/1.1.11.htm">११</a> 

<p><span class="section">समासः॥</span> 

<div>न आर्षः, अनार्षः, तस्मिन् अनार्षे, नञ्तत्पुरुषसमासः</div>


<p><span class="section">अर्थः॥</span> 

<div>सम्बुद्धि-निमित्तकः यः ओकारः, तस्य प्रगृह्यसंज्ञा भवति, शाकल्यस्य आचार्यस्य मतेन, अनार्षे (अवैदिके) इतौ परतः॥ 

शाकल्यस्य आचार्यस्य मतेन प्रगृह्यसंज्ञा भविश्यति, अन्येषाम् आचार्याणां मतेन न भविष्यति। तेन शाकल्यग्रहणेन विकल्पः अपि सिध्यति॥</div>


<p><span class="section">उदाहरणम्॥</span> 

<div>(शाकल्यमते) वायो इति, (अन्येषां मते) वायविति। भानो इति, भानविति। अध्वर्यो इति, अध्वर्यविति॥</div>


<div class="heading">काशिका-वृत्तिः</div>

<div>सम्बुद्धौ शाकल्यस्यैतावनार्षे  <span class="sUtramIndex">१।१।१६</span> </div><p><div>ओतिति वर्तते। सम्बुद्धिनिमित्तो य ओकारः स शाकल्यस्य आचार्यसय् मतेन प्नगृह्यसंज्ञो भवति, इतिशब्दे अनार्षे अवैदिके परतः। वायो इति, वायविति। भानो इति, भानविति।<span class="prashna"> सम्बुद्धौ इति किम्? </span>गवित्ययमाह। अत्र अनुकार्यानुकरणयोः भेदस्य अविवक्षितत्वात्, असत्यर्थवत्त्वे विभक्तिर्न भवति। शाकल्यग्रहणं विभाषाऽर्थम्।<span class="prashna"> इतौ इति किम्? </span>वायो ऽत्र।<span class="prashna"> अनार्षे इति किम्? </span>एता गा ब्रहमबन्ध इत्यब्रवीत्। </div>


<div class="heading">लघु-सिद्धान्त-कौमुदी</div>

<div>सम्बुद्धौ शाकल्यस्येतावनार्षे <span class="sUtramIndex">५७, १।१।१६</span> </div><p><div>सम्बुद्धिनिमित्तक ओकारो वा प्रगृह्योऽवैदिके इतौ परे। विष्णो इति, विष्ण इति, विष्णविति॥</div>


<div class="heading">न्यासः</div>

<div>सम्बुद्धौ शाकस्येतावनार्षे। <span class="sUtramIndex">, १।१।१६</span> </div><p><div>&quot;सम्बुद्धिनिमित्तः&quot; इति। सम्बुद्धिर्निमित्तं यस्य स तथोक्तः। एतेन &quot;सम्बुद्धौ&quot; इत्यस्य निमित्तसप्तमीत्वं दर्शयति। परसप्तम्यां त्वस्याम् &quot;हे त्रपो&quot;
इत्यत्र न स्यात्, &quot;स्वमोर्नपुंसकात्&quot; <span class="sUtramIndex"><a href="../7/7.1.23.htm">७।१।२३</a></span> इति सम्बुद्धेर्लुप्तत्वादिति भावः। &quot;सम्बुद्धौ च&quot; <span class="sUtramIndex"><a href="../7/7.3.106.htm">७।३।१०६</a></span> इति वत्र्तमाने &quot;ह्यस्वस्य गुणः&quot; <span class="sUtramIndex"><a href="../7/7.3.108.htm">७।३।१०८</a></span> इत्यनेन यो 
गुणो विधीयते, स सम्बुद्धिनिमित्तः, तस्य सम्बुद्धिनिमित्तत्वमुपादाय विहितत्वात्। &quot;गवित्ययमाह&quot; इति।<span class="vArtikA"> केनचिद् गौरिति वक्तव्ये शक्तिवैकल्याद् &quot;गो&quot; इत्युक्तम्, तमन्यो यदानुकरोति, तत्रैतत् प्रत्युदाहरणम्</span>। ननु चानुकार्येणार्थेनार्थवत्त्वात् 
प्रतिपदिकत्वे सति विभक्त्यात्र भवितव्यमित्यत आह- &quot;अत्र&quot; इत्यादि। अत्रानुक्रियमाणस्यानुकरणस्य यदि भेदो विवक्ष्यते, ततोऽर्थवत्तायां सत्यां स्याद्विभक्तिः,<span class="prashna"> स तु न विवक्ष्यत इति कुतस्तस्याः प्रसङ्गः? </span>न हीह शब्दशास्त्रे वस्तुनः सत्तैव शब्-
संस्कारस्य प्रधानं कारणम्, किं तर्हि, विवक्षा च। सा चेह नास्ति। &quot;शाकल्यग्रहणं विभाषार्थम्&quot; इति। एतेन पूजार्थताशङ्कां निरस्यति। यदि हि पूजार्थमेव तत् स्यात्, 
विकल्पो न भवेदिति भावः॥

</div>


<div class="heading">बाल-मनोरमा</div>

<div>संबुद्धौ शाकल्यस्येतावनार्षे <span class="sUtramIndex">१०६, १।१।१६</span> </div><p><div>संबुद्धौ शाकल्यस्येति। सम्बुद्धाविति निमित्तसप्तमी, ओदित्यनुवृत्तेन सहाऽन्वेति। &quot;प्रगृह्र&quot;मित्यनुवर्तते, स च पुँल्लिङ्गतया विपरिणम्यते। ऋषिः=वेदः। &quot;तदुक्तमृषिणे&quot;त्यादौ तथा दर्शनात्। ऋषौ भवः--आर्षः, न आर्षः-अनार्षः। अवैदिके इतिशब्दे परत इत्यर्थः। शाकल्यग्रहणाद्विकल्पस्तदाह--संबुद्धिनिमित्तक इति। विष्णो इतीति। अत्र ओकारो &quot;ह्यस्वस्य गुण&quot; इति सम्बुद्धिनिमित्तकः। अत्र ओदन्तत्वेऽपि निपातत्वाऽभावादप्राप्ते विभाषेयम्। &quot;विष्ण&quot;वितीति प्रगृह्रत्वाऽभावे रूपम्। <P></div>


<div class="heading">तत्त्व-बोधिनी</div>

<div>संबुद्धौ शाक्ल्यस्यैतावनार्षे <span class="sUtramIndex">८६, १।१।१६</span> </div><p><div>संबुद्धौ। ऋषिर्वेदः &quot;तदुक्तमृषिणा&quot; इत्यादौ तथा दर्शनादित्याभिप्रेत्याह-अवैदिक इति। संबुद्धौ किम्?। अहो इति। अत्र परत्वाद्विकल्पो मा भूत्। न च &quot;ओ&quot;दिति सूत्रस्य निरवकाशत्वं शङ्क्यम् , &quot;अहो ईशा&quot; इत्यादौ तस्य सावकाशत्वात्। इताविति किम्?। पटोऽत्र।<P></div>


</body></html>