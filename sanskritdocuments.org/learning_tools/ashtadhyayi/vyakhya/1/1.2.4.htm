<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="../default.css"></head><body>

<div class="sUtramIndexPurvam"><a href="../1/1.2.3.htm">पूर्वम्: १।२।३</a></div><div class="sUtramIndexAnantaram"><a href="../1/1.2.5.htm">अनन्तरम्: १।२।५</a></div>&nbsp;


<div class="heading">प्रथमावृत्तिः</div>



<p><span class="section">सूत्रम्॥</span> 

सार्वधातुकमपित्॥ <span class="sUtramIndex"><a href="GoToSutram\1.2.4">१।२।४</a></span>


<p><span class="section">पदच्छेदः॥</span> 

सार्वधातुकम् <span class="vibhaktiH">११</span> अपित् <span class="vibhaktiH">१।१</span>  <a class="anuvRittiH-adhaH" href="../1/1.2.5.htm">५</a> ङित् <span class="vibhaktiH">१।१</span>  <a class="anuvRittiH-upari" href="../1/1.2.1.htm">१</a> 

<p><span class="section">समासः॥</span> 

<div>प् इत् यस्य सः पित्, बहुव्रीहिः। न पित् अपित्, नञ्तत्पुरुषः।</div>


<p><span class="section">अर्थः॥</span> 

<div>अपित् सार्वधातुकं ङिद्वत् भवति।</div>


<p><span class="section">उदाहरणम्॥</span> 

<div>कुरुतः, कुर्वन्ति। चिनुतः, चिन्वन्ति।</div>


<div class="heading">काशिका-वृत्तिः</div>

<div>सार्वधातुकम् अपित्  <span class="sUtramIndex">१।२।४</span> </div><p><div>सार्वधातुकं यदपित् तन् ङिद्वद् भवति। कुरुतः। कुर्वन्ति। चिनुतः। चिन्वन्ति।<span class="prashna"> सार्वधतुकम् इति किम्? </span>कर्ता। कर्तुम्। कर्तव्यम्।<span class="prashna"> अपितिति किम्? </span>करोति। करोषि। करोमि। </div>


<div class="heading">लघु-सिद्धान्त-कौमुदी</div>

<div>सार्वधातुकमपित् <span class="sUtramIndex">५०२, १।२।४</span> </div><p><div>अपित्सार्वधातुकं ङिद्वत्। शृणुतः॥</div>


<div class="heading">न्यासः</div>

<div>सार्वधातुकमपित्। <span class="sUtramIndex">, १।२।४</span> </div><p><div>&quot;अपित्&quot; इति।<span class="prashna"> किमयं प्रसज्यप्रतिषेधः? </span><span class="prashna">उत पर्युदासः? </span><span class="prashna">किञ्चात्र? </span>पूर्वस्मिन् पक्षे लोडुत्तमपुरुषस्यैकवचनस्य &quot;आडुत्तमस्य पिच्च&quot; <span class="sUtramIndex"><a href="../3/3.4.92.htm">३।४।९२</a></span> इत्याटि पिति कृते तुदानीत्यत्राड्()विकरणाकारयोः पिदपितोरेकादेशः परं प्रति &quot;अन्तादिवच्च&quot; <span class="sUtramIndex"><a href="../6/6.1.82.htm">६।१।८२</a></span> इत्यादिद्भावात् पिद्ग्रहणेन गृह्रते इति पित्त्वम् , पित्त्वे च सत्यपिदिति ङित्त्वप्रतिषेधः स्यात्, ततश्च धातोर्गुणः प्रसज्येत। इतरत्र तु पक्षे &quot;च्यवन्ते, प्लवन्ते&quot; इत्यत्र शबन्तादेशाकारयोः पिदपितोर्य एकादेशस्तस्य पितोऽन्यत्वात् ङित्त्वमपाद्येत,<span class="prashna"> ततश्च धातोर्गुणो न प्राप्नोति? </span>पितोऽन्यत्वं त्वेकादेशस्य सर्वं प्रत्यादिवत्त्वात् परग्रहणेन ग्रहणात्, उच्यते,यथेच्छसि तथैवास्तु, उभयथाप्यदोषः। पूर्वत्र तावददोषः; यस्मादपितोरेव तुदानीत्यत्रैकादेशः, न पिदपितोः। तथा हि-- &quot;आडुत्तमस्य पिच्च&quot; <span class="sUtramIndex"><a href="../3/3.4.92.htm">३।४।९२</a></span> लोडुत्तमपुरुषस्यैव पित्त्वं विधीयते, न त्वाटः। इतरत्राप्यदोषः, यस्मादपिदित्यनेन सार्वधातुकं विशिष्यते-- पितोऽन्यत् सार्वधातुकमपिदिति। न चान्तशब्दाकारः सार्वधातुकम्,<span class="prashna"> किं तर्हि? </span>तदेकदेशः। यच्चात्र सार्वधातुकं न च तेन सहैकादेशः, येन सहैकादेशो न च तत्सार्वधातुकम्;तेन यद्यप्ययमेकादेशः पितोऽन्यः;<span class="prashna"> तथापि सार्वधातुकं न भवतीति तत्कुतो ङित्त्वस्य प्रसङ्गः? </span>अथ वा भवतु ङित्तवम्,<span class="prashna"> सत्यपि तस्य ङित्त्वे तस्मिन् नास्ति गुणाभावप्रसङ्गः? </span>यस्मात् &quot;वार्णादाङ्गं बलीयः&quot; (व्या।प।३९) इति वचनादेशाद्धि प्रागेव &quot;च्यवन्ते, प्लवन्ते&quot; इत्यत्र गुणेन भवितव्यम्। 
&quot;कुरुतः&quot; इति। ततो ङित्त्वे सति विकरणस्य गुणो न भवति। करोतेरस्य &quot;अत उत् सार्वधातुके&quot; <span class="sUtramIndex"><a href="../6/6.4.130.htm">६।४।१३०</a></span> इत्युत्त्वं भवति। तत्र हि &quot;गमहन&quot; <span class="sUtramIndex"><a href="../6/6.4.98.htm">६।४।९८</a></span> इत्यादिसूत्रात् क्ङितीत्यनुवर्तते॥

</div>


</body></html>