<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="../default.css"></head><body>

<div class="sUtramIndexPurvam"><a href="../1/1.1.33.htm">पूर्वम्: १।१।३३</a></div><div class="sUtramIndexAnantaram"><a href="../1/1.1.35.htm">अनन्तरम्: १।१।३५</a></div>&nbsp;


<div class="heading">प्रथमावृत्तिः</div>



<p><span class="section">सूत्रम्॥</span> 

स्वमज्ञातिधनाख्यायाम्॥ <span class="sUtramIndex"><a href="GoToSutram\1.1.34">१।१।३४</a></span>


<p><span class="section">पदच्छेदः॥</span> 

स्वम् <span class="vibhaktiH">१।१</span> अज्ञातिधनाख्यायाम् <span class="vibhaktiH">७।१</span> विभाषा <span class="vibhaktiH">१।१</span>  <a class="anuvRittiH-upari" href="../1/1.1.31.htm">३१</a> जसि <span class="vibhaktiH">७।१</span>  <a class="anuvRittiH-upari" href="../1/1.1.31.htm">३१</a> सर्वनामानि <span class="vibhaktiH">१।३</span>  <a class="anuvRittiH-upari" href="../1/1.1.26.htm">२६</a> 

<p><span class="section">समासः॥</span> 

<div>ज्ञातिश्च धनं च ज्ञातिधने, ज्ञातिधनयोः आख्या ज्ञातिधनाख्या, द्वन्द्वगर्भषष्ठीतत्पुरुषः। न ज्ञातिधनाख्या अज्ञातिधनाख्या, तस्यां अज्ञातिधनाख्यायाम्, नञ्तत्पुरुषः।</div>


<p><span class="section">अर्थः॥</span> 

<div>अनेकार्थः अयं स्व-शब्दः। ज्ञति-धन-आत्मीयवाची च, तत्र ज्ञातिधनाभिधायकं स्वशब्दं वर्जयित्वा अन्यत्र स्वशब्दस्य जसि विभाषा सर्वनामसंज्ञा भवति।</div>


<p><span class="section">उदाहरणम्॥</span> 

<div>स्वे पुत्राः, स्वाः पुत्राः। स्वे गावः, स्वाः गावः। आत्मीयाः इत्यर्थः।</div>


<div class="heading">काशिका-वृत्तिः</div>

<div>स्वम् अज्ञातिधनाऽख्यायाम्  <span class="sUtramIndex">१।१।३५</span> </div><p><div>अत्र अपि नित्या सर्वनामसंज्ञा प्राप्ता जसि विभाष्यते। स्वम् इत्येतच्छब्दरूपं जसि विभाषा सर्वनामसंज्ञं भवति , न चेज् ज्ञातिधनयोः संज्ञारूपेण वर्तते। स्वे पुत्राः, स्वाः पुत्राः। स्वे गावः, स्वा गावः। आत्मीयाः इत्यर्थः।<span class="prashna"> ज्ञातिप्रतिषेधः इति किम्? </span>धूमायन्त इव अश्लिष्टाः प्रज्वलन्ति इव संहताः। उल्मुकानि इव मे ऽमी स्वा ज्ञातयो भरतर् षभ।<span class="prashna"> अधनाख्यायाम् इति किम्? </span>प्रभूताः स्वा न दीयन्ते, प्रभूतः स्वा न भुज्यन्ते। प्रभूतानि धनानि इत्यर्थः। </div>


<div class="heading">लघु-सिद्धान्त-कौमुदी</div>

<div>स्वमज्ञातिधनाख्यायाम् <span class="sUtramIndex">१५७, १।१।३४</span> </div><p><div>ज्ञातिधनान्यवाचिनः स्वशब्दस्य प्राप्ता संज्ञा जसि वा। स्वे, स्वाः; आत्मीयाः, आत्मान इति वा। ज्ञातिधनवाचिनस्तु, स्वाः; ज्ञातयोर्ऽथा वा॥</div>


<div class="heading">न्यासः</div>

<div>स्वमज्ञातिधनाख्यायाम्। <span class="sUtramIndex">, १।१।३४</span> </div><p><div>&quot;अत्रापि नित्या सर्वनामसंज्ञा प्राप्ता&quot; इति। गणपाठात्। एवमुत्तरत्रापि 
वेदतव्यम्। &quot;न चेत्&quot; इत्यादिना ज्ञातिधनाख्याशब्दस्यार्थमाचष्टे। यत्र च शब्दान्तर-

निरपेक्षः स्वशब्दो ज्ञातिधने स्वरूपेणाचष्टे, तत्रासौ संज्ञारूपेण तयोर्वत्र्तते। &quot;आत्मीया इत्यर्थः&quot; इति। कथं पुनरयमर्थः, यावता &quot;स्वे पुत्त्राः&quot; इति ज्ञात्यर्थो
गम्यते,<span class="prashna"> &quot;स्वे गावः&quot; इति धनार्थः? </span>नैतदस्ति; पुत्त्रगोशब्दसान्निध्यादतदुभयं
गम्यते। स्वशभ्देनात्मीयत्वमात्रं गम्यते- &quot;स्वा ज्ञातयः&quot; इति। प्रभूता स्वा इति
चोभयत्र शब्दान्तरमनपेक्ष्य ज्ञातिधने स्वरूपेणैव स्वशब्देनाभिधीयेते। यद्येवम्, ज्ञातय इत्यनुप्रयोगो नोपपद्यते; पर्यायत्वात्, यथा- वृक्षशब्दप्रयोगे सति तरुशब्द-
शब्दस्यानुप्रयोगो विरुध्यते, नैष दोषः; पर्यायशब्दस्य हि यत्रानेकार्थो भवति सन्दिग्धार्थो वा, तत्र तदर्थस्यैव व्यक्तीकरणार्थः पर्यायान्तरस्यानुप्रयोगो न
विरुध्यते; यथा- मेघाद्यनेकार्थवृत्तेर्वराहकशब्दस्य प्रयोगे शूकरशब्दस्य प्रयोगः। तथा सन्दिग्धार्थस्य पिकशब्दस्य प्रयोगे कोकिलशब्दस्य ! स्वशब्दश्चायमनेकार्थः, 
तत्रासत्यनुप्रयोगे किंविषयोऽयं प्रयुक्तः- इति सन्देह स्यात्।

</div>


<div class="heading">बाल-मनोरमा</div>

<div>स्वमज्ञातिधनाख्यायाम् <span class="sUtramIndex">२१७, १।१।३४</span> </div><p><div>स्वमज्ञाति। अत्रापि सर्वनामानीति विभाषा जसीति चानुवर्तते। ज्ञातिश्च धनं च ज्ञातिधने, तयोराख्या-ज्ञातिधनाख्या, न ज्ञातिधनाख्या अज्ञातिधनाख्या, तस्याम्--अज्ञातिधनाख्यायाम्। &quot;स्व&quot;मिति शब्दस्वरूपापेक्षया नपुंसकत्वम्। तदाह--ज्ञातिधनान्येति। स्वेस्वा इति। सर्वनामत्वे शीभावः, तदभावे तदभाव इति भावः। आत्मा आत्मीयं ज्ञातिः धनं चेति स्वशब्दस्य चत्वारोऽर्थाः। &quot;स्वो ज्ञातावात्मनि स्वं त्रिष्वात्मीये स्वोऽस्त्रियां धने&quot; इत्यमरः। अत्र &quot;स्वो ज्ञातावात्मनी&quot;त्येकं वाक्यम्। ज्ञातावात्मनि च स्वशब्दः पुँल्लिङ्ग इत्यर्थः। &quot;स्वं त्रिष्वात्मीये&quot;इति द्वितीयं वाक्यम्। आत्मीये स्वशब्दो विशेष्यनिघ्न इत्यर्थः। &quot;स्वोऽस्त्रियां धने&quot; इति तृतीयं वाक्यम्। धने स्वशब्दः पुंनपुंसक इत्यर्थः। &quot;स्वः स्यात्पुंस्यात्मनि ज्ञातौ, त्रिष्वात्मीये।ञस्त्रियां धने&quot; इति मेदनीकोशः। तत्र ज्ञातिधनयोः पर्युदासादात्मनि आत्मीये च सर्वनामता जसि विकल्प्यत इत्यबिप्रेत्य व्याचष्टे--आत्मीया इत्यर्थः। आत्मान इति वेति। ज्ञातिधनपर्युदासस्य प्रयोजनमाह--ज्ञातिधनवाचिनस्त्विति। ज्ञातिवाचिनो धनवाचिनश्च सर्वनामत्वपर्युदासाज्जसि &quot;स्वाः&quot; इत्येव रूपमित्यर्थः। नच ज्ञातिधनयोरप्यात्मीयत्वपुरस्कारे सर्वनामत्वं न स्यादिति वाच्यम्, आख्याग्रहणबलेन ज्ञातित्वधनेत्वपुरस्कार एव पर्युदासप्रवृत्तेः।<P></div>


</body></html>