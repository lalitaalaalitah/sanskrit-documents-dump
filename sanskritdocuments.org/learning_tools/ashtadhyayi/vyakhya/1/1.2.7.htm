<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="../default.css"></head><body>

<div class="sUtramIndexPurvam"><a href="../1/1.2.6.htm">पूर्वम्: १।२।६</a></div><div class="sUtramIndexAnantaram"><a href="../1/1.2.8.htm">अनन्तरम्: १।२।८</a></div>&nbsp;


<div class="heading">प्रथमावृत्तिः</div>



<p><span class="section">सूत्रम्॥</span> 

मृडमृदगुधकुषक्लिशवदवसः क्त्वा॥ <span class="sUtramIndex"><a href="GoToSutram\1.2.7">१।२।७</a></span>


<p><span class="section">पदच्छेदः॥</span> 

मृडमृदगुधकुषक्लिशवदवसः <span class="vibhaktiH">५।१</span> क्त्वा <span class="vibhaktiH">१।१</span>  <a class="anuvRittiH-adhaH" href="../1/1.2.8.htm">८</a> कित् <span class="vibhaktiH">१।१</span>  <a class="anuvRittiH-upari" href="../1/1.2.5.htm">५</a> 

<p><span class="section">समासः॥</span> 

<div>मृडश्च मृदश्च गुधश्च कुषस्य क्लिशश्च वदश्च वस् च मृडमृद॰वस्, तस्मात् मृड॰वसः, समाहारो द्वन्द्वः।</div>


<p><span class="section">अर्थः॥</span> 

<div>{मृड सुखने (तुदा॰ प॰)}, {मृद क्षोदे (क्र्या॰ प॰)}, {गुध रोषे (क्र्या॰ प॰)}, {कुष निष्कर्षे (क्र्या॰ प॰)}, {क्लिशू विबाधने (क्र्या॰ प॰)}, {वद व्यक्तायां वाचि (भ्वा॰ प॰)}, {वस निवासे (भ्वादि प॰)}, इत्येतेभ्यः धातुभ्यः परः क्त्वाप्रत्ययः किद्वत् भवति।</div>


<p><span class="section">उदाहरणम्॥</span> 

<div>मृडित्वा, मृदित्वा, गुधित्वा, कुषित्वा, क्लिशित्वा, उदित्वा, उशित्वा।</div>


<div class="heading">काशिका-वृत्तिः</div>

<div>मृडमृदगुधकुषक्लिशवदवसः क्त्वा  <span class="sUtramIndex">१।२।७</span> </div><p><div>मृड मृद गुध कुष क्लिश वद वस इत्येतेभ्यः परः क्त्वाप्रत्ययः किद् भवति। न क्त्वा सेट् <span class="sUtramIndex"><a href="../1/1.2.18.htm">१।२।१८</a></span> इति प्रतिषेधं वक्ष्यति तस्यायं पुरस्तादपकर्षः। गुधकुषक्लिशीनां तु रलो व्युपधाद्धलादेः संश्च <span class="sUtramIndex"><a href="../1/1.2.26.htm">१।२।२६</a></span> इति विकल्पे प्राप्ते नित्यार्थं वचनम्। मृडित्वा। मृदित्वा। गुधित्वा। कुषित्वा। क्लिशित्वा। उदित्वा। उषित्वा। </div>


<div class="heading">न्यासः</div>

<div>मृडमृदगुधकुषक्लिशवदवसः क्त्वा। ल् <span class="sUtramIndex">, १।२।७</span> </div><p><div>&quot;मुड सुखने&quot;, (धा।पा।१५१६) &quot;मृद क्षोदे&quot; (धा।पा।१५१५) , &quot;गुध रोषे &quot; (धा।पा।१५१७) , &quot;कुष निष्कर्षे&quot; (धा।पा।१५१८) &quot;क्लिशू विबाधने&quot; (धा।पा।१५२२), &quot;वद व्यक्तायां वाचि&quot; (धा।पा। १००९), &quot;वस निवासे&quot; (धा।पा।१९४२)। &quot;न क्त्वा सेट् इति कित्त्वप्रतिषेधं वक्ष्यति&quot; इति। नन्वेदतदेव नियमार्थं भविष्यतीति--- मृडादिभ्य एव सेट् क्त्वा किद् भवति, नान्येभ्य इति, ततश्च सिद्धं देवित्वा, सेवित्वेत्यादि, तत् किमर्थं &quot;न क्त्वा सेट्&quot;(१।२।<span class="prashna">१८) इति प्रतिषेधं वक्ष्यतिर? </span>विस्पष्टार्थम्; अन्यथा हि 
केचिद्विपरीतनियमं सम्भावयेयुः-- मृडादिभ्यः क्त्वाप्रत्यय एव किद् भवति, नान्य इति। &quot;पुरस्तादपकर्षः&quot; इत्यादि। अपकर्ष इत्यपवाद इत्यर्थः। &quot;क्लिशित्वा&quot; इति। &quot;क्लिशः क्त्वानिष्ठयोः&quot; <span class="sUtramIndex"><a href="../7/7.2.50.htm">७।२।५०</a></span> इतीट्। &quot;उदित्वा&quot;इति, &quot;उषित्वा&quot; इति। वच्यादिसूत्रेण <span class="sUtramIndex"><a href="../6/6.1.15.htm">६।१।१५</a></span> संप्रसारणम्। वसतेः &quot;शासिवसिधसीनाञ्च&quot; <span class="sUtramIndex"><a href="../8/8.3.60.htm">८।३।६०</a></span> इति षत्वम्, &quot;वसतिक्षुधोः&quot; <span class="sUtramIndex"><a href="../7/7.2.52.htm">७।२।५२</a></span> इतीट्। 

</div>


<div class="heading">तत्त्व-बोधिनी</div>

<div>मृडमृदगुधकुषक्लिशवदवसः क्त्वा <span class="sUtramIndex">१५९१, १।२।७</span> </div><p><div>मृडमृद। मृड सुखने, मृद क्षोदे, गुध परिवेष्टने, गुध रोषे च, कुष निष्कर्षे, क्लिश हिंसायां --दिवादिः, क्लिशू विबाधने--- क्र्यादिः, वद व्यक्तायां वाचि, वस निवासे। किदिति। &quot;असंयोगाल्लिट् कि&quot;दित्यतः किदित्यनुवर्तत इति भावः। उदित्वेति। यजादित्वात्संप्रसारणम्। उषित्वेति। &quot;वसतिक्षुधो&quot;रितीट्। यजादित्वात्संप्रसारणम्। &quot;शासिवसी&quot;ति षः। गृहीत्वेति। &quot;ग्रहिज्ये&quot;ति संप्रसारणम्, &quot;ग्रहोऽलिटी&quot;ति इटो दीर्घः। <P><P></div>


</body></html>