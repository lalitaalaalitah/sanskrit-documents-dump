<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="../default.css"></head><body>

<div class="sUtramIndexPurvam"><a href="../1/1.1.45.htm">पूर्वम्: १।१।४५</a></div><div class="sUtramIndexAnantaram"><a href="../1/1.1.47.htm">अनन्तरम्: १।१।४७</a></div>&nbsp;


<div class="heading">प्रथमावृत्तिः</div>



<p><span class="section">सूत्रम्॥</span> 

मिदचोऽन्त्यात्परः॥ <span class="sUtramIndex"><a href="GoToSutram\1.1.46">१।१।४६</a></span>


<p><span class="section">पदच्छेदः॥</span> 

मित् <span class="vibhaktiH">१।१</span> अचः <span class="vibhaktiH">६।१</span> अन्त्यात् <span class="vibhaktiH">५।१</span> परः <span class="vibhaktiH">१।१</span> 

<p><span class="section">समासः॥</span> 

<div>म् इत् यस्य सः मित्, बहुव्रीहिः</div>
<div>अन्ते भवं अन्त्यम्, तस्मात् अन्त्यात्</div>


<p><span class="section">अर्थः॥</span> 

<div>अचां सन्निविष्टानां यः अन्त्यः अच्, तस्मात् परः मित् भवति।</div>


<p><span class="section">उदाहरणम्॥</span> 

<div>भिनत्ति, छिनत्ति। रुणद्धि। मुञ्चन्ति। वन्दे मातरम्। कूण्डानि, वनानि। यशांसि, पयांसि।</div>


<div class="heading">काशिका-वृत्तिः</div>

<div>मिदचो ऽन्त्यात् परः  <span class="sUtramIndex">१।१।४७</span> </div><p><div>अचः इति निर्धारणे षष्ठी। जातौ च इदम् एकवचनम्। अचां संनिविष्टानाम् अन्त्यादचः परो मित् भवति। स्थानेयोग  प्रत्यय परत्वस्य अयम् अपवादः। विरुणद्धि। मुञ्चति। पयांसि। मित्प्रदेशाः  रुदादिभ्यः श्नम् <span class="sUtramIndex"><a href="../3/3.1.78.htm">३।१।७८</a></span> इत्येवम् आदयः। मस्जेरन्त्यात् पूर्वं नुममिच्छन्त्यनुषङ्गसंयोगाऽदिलोपार्थम्। मग्नः। मग्नवान्। मङ्क्ता। मङ्क्तुम्। </div>


<div class="heading">लघु-सिद्धान्त-कौमुदी</div>

<div>मिदचोऽन्त्यात्परः <span class="sUtramIndex">२४१, १।१।४६</span> </div><p><div>अचां मध्ये योऽन्त्यस्तस्मात्परस्तस्यैवान्तावयवो मित्स्यात्। उपधादीर्घः। ज्ञानानि। पुनस्तद्वत्। शेषं पुंवत्॥ एवं धन वन फलादयः॥</div>


<div class="heading">न्यासः</div>

<div>मिदचोऽन्त्यात्परः। <span class="sUtramIndex">, १।१।४६</span> </div><p><div>अत्र यदि &quot;अचः&quot; <span class="sUtramIndex"><a href="../4/4.3.31.htm">४।३।३१</a></span> इत्येषा पञ्चमी स्यात्, अन्त्यादित्यनया 
पञ्चम्या समानाधिकरणत्वं स्यात्। ततः &quot;नपुंसकस्य झलचः&quot; <span class="sUtramIndex"><a href="../7/7.1.52.htm">७।१।५२</a></span> इति नुमीहैवा-
न्त्यादचः परः स्यात्- &quot;कुण्डानि&quot; इति; अस्ति ह्रत्र नपुंसकस्यान्त्योऽचः; पयांसी-
त्यत्र तु न स्यात्, &quot;अलोऽन्त्यस्य &quot; <span class="sUtramIndex"><a href="../1/1.1.51.htm">१।१।५१</a></span> इति सकारस्यैव तु स्थाने स्यात्।
ह्रत्राजन्त्यः,<span class="prashna"> किं तर्हि? </span>सकारः। तस्मान्निर्धारणे षष्ठीयमिति दर्शयन्नाह-&quot;अचाम्ित्यादि। जातौ बहुवचम्। सूत्रेऽप्यच इत्येकवचनं जातावेव। यदि तर्हि निर्धारणषष्ठीयम्, अन्त्यस्याविशेषितत्वादविशेषेण यतः कुतश्चिदन्त्यात् परो मित् स्यात्; न हि
द्वीतीयमज्ग्रहणमस्ति, येनान्त्यो दिशेष्यते, नैष दोषः; समानजातीयस्यैव हि लोके 
निर्धारणप्रतीतिर्भवति। तथा हि &quot;कृष्णा गवां सम्पन्नश्रीरतमा&quot; इत्युक्ते गौरेव 
प्रतीयते; नाजा, नाप्य()आआ। तसस्मादिहाप्यचां मध्येऽन्त्यादचोऽवधेरित्यन्त्यत्वेन निर्धार्यमाणः समानजातीयोऽजेव। प्रतीयते। तेनाच एवान्त्यात् परो भविष्यति। स्थानेयोगित्वप्रत्ययपरत्वापवादार्थञ्चेदमारब्धम्। तत्र स्थानेयोगित्वापवादार्थम्-&quot;शेमुचादीनाम्&quot; <span class="sUtramIndex"><a href="../7/7.1.59.htm">७।१।५९</a></span> नुम् भवति, मुञ्चति। &quot;नपुंकस् झलचः&quot; (७॥७२)पयांसि। 
प्रत्ययपरत्वापवादार्थम्()- &quot;रुधादिभ्यः श्नम्&quot; <span class="sUtramIndex"><a href="../3/3.1.78.htm">३।१।७८</a></span>,रुणद्धि। ननु च &quot;पुरस्ताद-पवादा अनन्तरान् विधीन् बाधन्ते नोत्तरान् (व्या।प।९) इति स्थानेयोगित्वस्यैवापवादो युज्यते, न तु प्रत्ययपरत्वस्य, नैतदस्ति; एवं हि श्नमो मित्करणमनवकाशत्वादनर्थकं 
स्यात्।<span class="prashna"> श्रवणार्थत्वान्नानर्थकमिति चेत्? </span>नः; &quot;तृणह इम्&quot;<span class="sUtramIndex"><a href="../7/7.3.92.htm">७।३।९२</a></span> इति निर्देशात्। श्रवणार्थे ह्रेतस्मिन् &quot;तृणम् ह इम्&quot; इति निर्देशः स्यात्। तस्मात् प्रत्ययपरत्व-
स्यापवादो युक्तः। यद्येवं &quot;तन्मध्यपतितस्तद्()ग्रहणेन गृह्रते&quot; (व्या।प।२१) इति 
प्रकृत्यन्तः पातिनस्तद्()ग्रहणेन ग्रहणादपरत्वाच्च श्नमः प्रत्ययसंज्ञा न स्यात्,
तथा च &quot;लशक्वतद्धिते&quot; <span class="sUtramIndex"><a href="../1/1.3.8.htm">१।३।८</a></span> इति प्रत्ययादेः शकारस्य विधीयमानेत्संज्ञा न स्यात्, नैष दोषः; प्रत्ययाधिकारे विधीयमानत्वात् प्रत्ययसंज्ञा भविष्यति- सत्यप्यपरत्वे, सत्यपि प्रकृत्यन्तः पातित्वे; यथा-बहुजकचोरन्तोदात्तत्वम्। &quot;बहुपटवः, उच्चकैः&quot; 
इत्यनयोरसति परत्वे सत्यं प्रत्ययसंज्ञायां &quot;चितः&quot; <span class="sUtramIndex"><a href="../6/6.1.157.htm">६।१।१५७</a></span> इत्यन्तोदात्तत्वं 
भवत्येव। &quot;मस्जेः&quot; इत्यादि। नकारस्योपधाया &quot;अनुषङ्गः&quot; इति पूर्वाचार्येः संज्ञा 
कृता। &quot;टुमस्जो शुद्धौ&quot; (धा।पा।१४१६) इत्यस्य &quot;मस्जिनशोर्झलि&quot; <span class="sUtramIndex"><a href="../7/7.1.60.htm">७।१।६०</a></span>इति नुमं 
वक्ष्यति। स च यद्यचोऽन्त्यात् परः स्यात् &quot;स्कोः संयोगाद्योः&quot; <span class="sUtramIndex"><a href="../8/8.2.29.htm">८।२।२९</a></span> इति सकार-
स्य &quot;अनिदिताम्&quot; <span class="sUtramIndex"><a href="../6/6.4.24.htm">६।४।२४</a></span> इति नकारस्य च लोपो न स्यात्; यथाक्रममनादित्वादनु-
धत्वाच्च। तस्मादन्त्याज्जकारात् पूर्वो जकारसकारयोर्मध्ये नुम् कत्र्तव्यः। यथा चान्त्यात् पूर्वो लभ्यते,तथा सप्तमे वक्ष्यते। &quot;मग्नः&quot; इति। &quot;ओदितश्च&quot; <span class="sUtramIndex"><a href="../8/8.2.45.htm">८।२।४५</a></span>इति 
निष्ठानत्वम्, तस्यासिद्धत्वत् &quot;चोः कुः&quot; <span class="sUtramIndex"><a href="../8/8.2.30.htm">८।२।३०</a></span> इति कुत्वं जकारस्य गकारः। 
&quot;मङ्क्ता&quot; इति अत्र पूर्ववद् गकारे कृते तस्य &quot;खरि च&quot; <span class="sUtramIndex"><a href="../8/8.4.54.htm">८।४।५४</a></span> इति चर्त्वं ककारः। &quot;नश्चापदान्तस्य झलि&quot; <span class="sUtramIndex"><a href="../8/8.3.24.htm">८।३।२४</a></span> इत्यनुस्वारः। &quot;अनुस्वारस्य ययि परसवर्णः&quot; <span class="sUtramIndex"><a href="../8/8.4.57.htm">८।४।५७</a></span> ङकारः। पूर्वभक्तश्चायं मिद् वेदितव्यः; अन्यथा &quot;वहाभ्रे लिहः&quot; <span class="sUtramIndex"><a href="../3/3.2.32.htm">३।२।३२</a></span> इति लिहः 
खशि कृते &quot;अरुर्द्विषदजन्तस्य&quot; <span class="sUtramIndex"><a href="../6/6.3.66.htm">६।३।६६</a></span> इति मुमि कृते वहंलिह् इत्यत्र &quot;मोऽनुस्वारः&quot; <span class="sUtramIndex"><a href="../8/8.3.23.htm">८।३।२३</a></span> इति पदान्तस्य विधीयमानोऽनुस्वारो न स्यात्, अपदान्तत्वात्। 

</div>


<div class="heading">बाल-मनोरमा</div>

<div>मिदचोऽन्त्यात्परः <span class="sUtramIndex">३९, १।१।४६</span> </div><p><div>मिदचोऽन्त्यात्परः। मकार इत् यस्य स मित् अन्त्यादचः परो भवतीत्यर्थे &quot;शेमुचादीनाम्&quot; इत्यादाविदं न प्रवर्तेत,तत्रान्त्यस्याचोऽभावादत आह--अच इति षष्ठ()न्तमिति। &quot;यतश्च निर्धारणमित्यनेने&quot;ति शेषः। &quot;अच&quot; इत्येकत्वमविवक्षितं, तदाह--अचां मध्य इत्यादिना। अन्तावयव इति। एतच्च आद्यान्तावित्यतोऽन्तग्रहणानुवृत्त्या लभ्यते, आद्यन्तशब्दैकदेशस्यान्तशब्दस्य तन्मात्रे स्वरितत्वप्रतिज्ञाबलेनाऽनुवृत्तिसंभवात्। आदिग्रहणमनुवत्र्य परादित्वाभ्युपगमे तु वारीणीति बहुवचने सर्वनामस्थाने चासंम्बुद्धौ &quot;इति नान्ताङ्गस्य विहितो दीर्घो न सिध्येत्। अभक्तत्वे तु वहंलिह इत्यत्र &quot;वहाभ्रे लिहः&quot; इति खशि, &quot;अरुर्द्विष&quot;दिति मुमि तस्य &quot;मोऽनुस्वारः&quot; इति मान्तस्य पदस्य विहितोऽनुस्वारो न स्यात्। वस्तुतस्तु यस्य समुदायस्य मिद्विहितस्तस्याऽचां मध्ये योऽन्त्यस्तस्य समुदायस्याऽन्तावयवय इति व्याख्येयम्। अत एव &quot;समुदायभक्तो मित्&quot; इति भाष्यं सङ्गच्छते। समासाश्रयविधौ मूकारश्च वक्ष्यति--&quot;अङ्गस्य नुम्विधानात्तद्भक्तो हि नु&quot;मिति।<P></div>


<div class="heading">तत्त्व-बोधिनी</div>

<div>मिदचोऽन्त्यात्परः <span class="sUtramIndex">३३, १।१।४६</span> </div><p><div>मिदचोऽन्त्यात्परः। स्थानेयोगत्वस्य &quot;प्रत्ययः&quot;-परश्चे&quot;ति परत्वस्य चायमपवादः। यशांसि वनानि। &quot;नपुंसकस्य &quot;झलचः&quot; इति नुम्। रुणद्धि। &quot;रुधादिभ्यः श्नम्&quot;। ननु पूर्वयोगवदयमपि पुरस्तादपवादन्यायेन स्थानेयोगमात्रस्यापवादोऽस्त्विति चेन्नः, बाध्यसामान्यचिन्तामाश्रित्य स्वविषये प्राप्तं सर्वं बाध्यते इतीहाभ्युपगमात्, अन्यथा श्नमो मित्करणं व्यर्थं स्यात्। नच श्रवणार्थ एव मकारः स्यादिति वाच्यम्, &quot;तृणह इ&quot;मिति निर्देशात्। अचां मध्य इति। सूत्रे जात्यभिप्रायेण &quot;अचः&quot; इत्येकवचनमिति भावः। अचां मध्य इति किम्?, मुञ्चति लुम्पति। &quot;अन्त्यादचः परो मित्स्या&quot;दिति प्राचो व्याख्यायां नैतत्सिध्येत्। &quot;शे मुचादीना&quot;मित्यत्रान्त्यस्याचोऽसंभवेन मित्परिभाषाया अपनुस्थितिप्रसङ्गात्। अन्ये त्वचोऽन्त्यात्परो मित्स्यादिति व्यत्यासेन योजयित्वा प्राचो व्याख्यानमपि कथंचित्समर्थयन्ते। पूर्वसूत्रादन्त इत्यनुवत्र्तते, एकदेशे स्वरितत्वप्रतिज्ञानात्। अतो व्याचष्टे-अन्तावयव इति। तेन &quot;वारीणी&quot;त्यादावङ्गस्य नान्तत्वेन दीर्घः सिद्धः। परादित्वे स न सिध्येत्। अभक्तत्वे तु &quot;वहंलिह&quot; इत्यत्र &quot;वहाभ्रे लिहः&quot; इति खशि &quot;अरुर्द्विष&quot;दिति मुमि मोऽनुस्वारो न स्यात्, अपदान्तत्वादिति भावः। यत्तु कैश्चिदुक्तमभक्तत्वे &quot;वारिणी&quot;ति दीर्घो न स्यादिति, तत् &quot;तदादिग्रहणं स्यादिनुमर्थ&quot;मित्यङ्गसंज्ञासूत्रस्थवार्तिकेनैव दूषितप्रायम्।<P></div>


</body></html>