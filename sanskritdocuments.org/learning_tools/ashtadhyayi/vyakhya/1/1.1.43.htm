<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="../default.css"></head><body>

<div class="sUtramIndexPurvam"><a href="../1/1.1.41.htm">पूर्वम्: १।१।४१</a></div><div class="sUtramIndexAnantaram"><a href="../1/1.1.43.htm">अनन्तरम्: १।१।४३</a></div>&nbsp;


<div class="heading">प्रथमावृत्तिः</div>



<p><span class="section">सूत्रम्॥</span> 

सुडनपुंसकस्य॥ <span class="sUtramIndex"><a href="GoToSutram\1.1.42">१।१।४२</a></span>


<p><span class="section">पदच्छेदः॥</span> 

सुट् <span class="vibhaktiH">१।१</span> अनपुंसकस्य <span class="vibhaktiH">६।१</span> सर्वनामस्थानम् <span class="vibhaktiH">१।१</span>  <a class="anuvRittiH-upari" href="../1/1.1.41.htm">४१</a> 

<p><span class="section">समासः॥</span> 

<div>न नपुंसकम् अनपुंसकम्, तस्य अनपुंसकस्य, नञ्तत्पुरुषः</div>


<p><span class="section">अर्थः॥</span> 

<div>नपुंसकभिन्नः यः सुट् तस्य सर्वनामस्थान-संज्ञा भवति। सुट् इत्यनेन सु इत्यारभ्य औट्-पर्यन्तं प्रत्याहारः गृह्यते। तत्र च, सु औ जस् अम् औट् इति पञ्च प्रत्ययाः समाविष्टाः सन्ति।</div>


<p><span class="section">उदाहरणम्॥</span> 

<div>राजा राजानौ राजानः राजानम् राजानौ</div>


<div class="heading">काशिका-वृत्तिः</div>

<div>सुडनपुंसकस्य  <span class="sUtramIndex">१।१।४३</span> </div><p><div>सुटिति पञ्च वचनानि सर्वनामस्थानसंज्ञानि भवन्ति नपुंसकादन्यत्र। नपुंसके न विधिः, न प्रतिषेधः। तेन जसः शेः सर्वनामस्थानसंज्ञा पूर्वेण भवत्येव। राजा, राजानौ, राजानः। राजानम्, राजानौ।<span class="prashna"> सुटिति किम्? </span>राज्ञः पश्य।<span class="prashna"> अनपुंसकस्य इति किम्? </span>सामनी, वेमनी। </div>


<div class="heading">लघु-सिद्धान्त-कौमुदी</div>

<div>सुडनपुंसकस्य <span class="sUtramIndex">१६३, १।१।४२</span> </div><p><div>स्वादिपञ्चवचनानि सर्वनामस्थानसंज्ञानि स्युरक्लीबस्य॥</div>


<div class="heading">न्यासः</div>

<div>सुजनपुंसकस्य। <span class="sUtramIndex">, १।१।४२</span> </div><p><div>सु()इति प्रत्याहाररग्रहणम्- सुशब्दादारभ्य आ औटष्टकारात्। तत्र पञ्चैव 
वचनानयन्तर्भवन्तीत्याह -&quot;सुडिति पञ्च वचनानि&quot; इत्यादि। &quot;नपुंसकादन्यत्र&quot; इत्यादि। अनेनानपुंसकशब्दस्य पर्युदासतां दर्शयति। प्रसज्यप्रतिषेधे हि प्रतिषेधप्रधानमिदं
वाक्यं स्यात् - नपुंसकस्य न भवतीति। ततश्च यावती काचित् सुटः सर्वनामस्थानसंज्ञा-
प्राप्तिः, तस्याः सर्वस्याः प्रतिषेधः स्यात्। एवं हि &quot;कुण्डानि तिष्ठन्ति&quot; 
इत्यत्र पूर्वेणापि संज्ञा न स्यात्। तस्यास्तु शसः शिरादेशोऽवकाशः। यद्यपि &quot;अनन्तरस्य विधिर्वा भवति प्रतिषेधो वा (व्या।प।त१९) इत्येतत्समाश्रयेण प्रसज्यप्रतिषेधे
ऽप्येष दोष- शक्यते परिहर्तुम्, तथापि प्रतिपत्तिगौरवदोषः स्यात्। तथा हि- विधिप्रतिषेधयोर्विरोधादेकेन वाक्येन तावच्छक्यो न विधातुमिति वाक्यभेदः कत्र्तव्यः- &quot;सुट् सर्वनामस्थानसंज्ञो भवति। नपुंसकस्य च न भवति&quot; इति। ततश्चासम्बद्धं प्रतिषेधवचन-
मिति पूर्वस्या अपि प्राप्तेरयं प्रतिषेधः सम्भाव्येत। ततस्तत्परिहारेणाभीष्टार्थ
प्रतिपत्तौ साध्यायां नियतभावी गौरवदोषः प्रसज्येत। तस्मात् सुखावबोधार्थं -
पर्युदास एवाश्रितः। नपुंसके न विधिः&quot; इति। स्त्रीपुंसम्बन्धिनः सुट उपादानात्। &quot;न प्रतिषेधः&quot; इति। विधिप्रधानत्वात् प्रयुदासस्य। एतेन नपुंसकेऽस्य योगस्याव्यापारं दर्शयति- &quot;तेन&quot; इत्यादि। यत एव नुपंसके नास्य विधौ प्रतिषेधे वा व्यापारः, तेन जसो यः शिरादेशस्तस्य तेन पूर्वयोगेन संज्ञा भवत्येव; अप्रतिषिद्धत्वात्। &quot;राजा&quot; इति। 
पूर्वद्दीर्घः। हल्ङ्यादिलोपः। &quot;सामनी,वमनी&quot;इति। &quot;नपुंसकाच्च&quot; <span class="sUtramIndex"><a href="../7/7.1.19.htm">७।१।१९</a></span> इति औङः
शीभावः। तत्र संज्ञाया अभावाद्दीर्घत्वं न भवति। 

</div>


<div class="heading">बाल-मनोरमा</div>

<div>सुडनपुंसकस्य <span class="sUtramIndex">२२७, १।१।४२</span> </div><p><div>तत्र किं सर्वनामस्थानमित्यत आह--सुडनपुंसकस्य। &quot;शि सर्वनामस्थान&quot;मित्यतः &quot;सर्वानामस्थान&quot;मित्यनुवर्तते। अक्लीबं=नपुंसकभिन्नप्रातिपदिकं, तस्य सुट् सर्वनामस्थानसंज्ञं स्यादित्यर्थः। तत्र सुट्शब्दमप्रसिद्धार्थत्वाद्व्याचष्टे--सुडिति प्रत्याहार इति। &quot;सु&quot;इत्यत्र औटष्टकारेणे&quot;ति शेषः। नतु टाटकारेण, प्रथमातिक्रमणे कारणाऽभावात्। <P></div>


<div class="heading">तत्त्व-बोधिनी</div>

<div>सुडनपुंसकस्य <span class="sUtramIndex">१९२, १।१।४२</span> </div><p><div>सुडनपुंसकस्य।<span class="vArtikA"> &quot;सुट् स्त्रीपुंसयो&quot;रिति वक्तव्येऽनपुंसकस्येति वचनं ज्ञापकं &quot;प्रसज्यप्रतिषेधेऽपि नञ्समासोऽस्ती&quot;ति कैयटः</span>। तेन &quot;असूर्यंपश्यानि मुखानी&quot;त्यादि सिद्धम्। <P></div>


</body></html>