<html><head><meta content='text/html; charset=UTF-8' http-equiv='Content-Type'/><link type="text/css" rel="stylesheet" href="../default.css"></head><body>

<div class="sUtramIndexPurvam"><a href="../1/1.2.11.htm">पूर्वम्: १।२।११</a></div><div class="sUtramIndexAnantaram"><a href="../1/1.2.13.htm">अनन्तरम्: १।२।१३</a></div>&nbsp;


<div class="heading">प्रथमावृत्तिः</div>



<p><span class="section">सूत्रम्॥</span> 

उश्च॥ <span class="sUtramIndex"><a href="GoToSutram\1.2.12">१।२।१२</a></span>


<p><span class="section">पदच्छेदः॥</span> 

उः <span class="vibhaktiH">५।१</span> च <span class="vibhaktiH">०</span> लिङ्सिचौ <span class="vibhaktiH">१।२</span>  <a class="anuvRittiH-upari" href="../1/1.2.11.htm">११</a> आत्मनेपदेषु <span class="vibhaktiH">७।३</span>  <a class="anuvRittiH-upari" href="../1/1.2.11.htm">११</a> झल् <span class="vibhaktiH">१।१</span>  <a class="anuvRittiH-upari" href="../1/1.2.9.htm">९</a> कित् <span class="vibhaktiH">१।१</span>  <a class="anuvRittiH-upari" href="../1/1.2.5.htm">५</a> 

<p><span class="section">अर्थः॥</span> 

<div>ऋवर्णान्तात् धातोः परौ झलादी लिङ्सिचौ, आत्मनेपदविषये किद्वत् भवतः।</div>


<p><span class="section">उदाहरणम्॥</span> 

<div>लिङ् - कृषीष्ट, हृषीष्ट। सिच् - अकृत, अहृत।</div>


<div class="heading">काशिका-वृत्तिः</div>

<div>उश् च  <span class="sUtramIndex">१।२।१२</span> </div><p><div>ऋवर्णान्ताद् धातोः परौ लिङ्सिचौ आत्मनेपदेशु झलादी कितौ भवतः। कृषीष्ट। हृषीष्ट। सिचः खल्वपि अकृत। अहृत। झलित्येव। वरिषीष्ट। अवरिष्ट। वृऋतो वा <span class="sUtramIndex"><a href="../7/7.2.38.htm">७।२।३८</a></span> अवरीष्ट। </div>


<div class="heading">लघु-सिद्धान्त-कौमुदी</div>

<div>उश्च <span class="sUtramIndex">५४६, १।२।१२</span> </div><p><div>ऋवर्णात्परौ झलादी लिङ्सिचौ कितौ स्तस्तङि। भृषीष्ट। भृषीयास्ताम्। अभार्षीत्॥</div>


<div class="heading">न्यासः</div>

<div>उश्च। <span class="sUtramIndex">, १।२।१२</span> </div><p><div>लिङसिचाविहानुवर्तमानौ धातुं सन्निधापयतः, तत एव तयोर्विधानात्। न च ऋकारेण विशिष्यते। &quot;येन विधिस्तदन्तस्य &quot; <span class="sUtramIndex"><a href="../1/1.1.71.htm">१।१।७१</a></span> इति ऋकारेण तदन्तविधिर्विज्ञायत इत्याह--&quot;ऋकारान्ताद्धातोः&quot; इत्यादि। 
अथ &quot;ऋ गतौ&quot; (धा।पा।<span class="prashna">१०९८) इत्यस्य धातोग्र्रहणं कस्मान्न भवति? </span>शैलीहेयमाचार्यस्य यत्र यस्य धातोग्र्रहणमिच्छति तत्र यस्य श्तिपा निर्देशः करोति, यथा-- &quot;अर्तिपिपत्र्योश्च&quot; <span class="sUtramIndex"><a href="../7/7.4.77.htm">७।४।७७</a></span> &quot;सर्तिशास्त्यर्तिभ्यश्च&quot; <span class="sUtramIndex"><a href="../3/3.1.56.htm">३।१।५६</a></span> इति, न चेह श्तिपा निर्देशः कृतः; तस्मादृवर्ण्सयैवेदं ग्रहणम्, न धातोः। &quot;अकृत&quot; इति। &quot;ह्यस्वादङ्गात् <span class="sUtramIndex"><a href="../8/8.2.27.htm">८।२।२७</a></span> इति सिचो लोपः। &quot;वरिषीष्ट&quot; इति। वृङो वृञो वैकस्य रूपम्। &quot;लिङसिचोरात्मनेपदेषु&quot; <span class="sUtramIndex"><a href="../7/7.2.42.htm">७।२।४२</a></span> इतीट्।

</div>


<div class="heading">बाल-मनोरमा</div>

<div>उश्च <span class="sUtramIndex">२०५, १।२।१२</span> </div><p><div>आशीर्लिङि भृषीष्टेत्यत्र गुणे प्राप्ते-- उश्च। &quot;लिङ्गिचावात्मनेपदेषु&quot; इति सूत्रमनुवर्तते। &quot;इको झ&quot;लित्यतो झलिति च। तदाह--ऋवर्णादिति। भृषीष्टेति। कित्त्वान्न गुणः। अभार्षीदिति। परस्मैपदे सिचि वृद्धौ रपरत्वम्। <P><P></div>


<div class="heading">तत्त्व-बोधिनी</div>

<div>उश्च <span class="sUtramIndex">१७७, १।२।१२</span> </div><p><div>उश्च। &quot;इको झ&quot;लित्यतो झल्ग्रहणं , &quot;लिङ्सिचौ&quot; इति पूर्वसूत्रं चानुवर्तते। तदाह-- ऋवर्णादित्यादि। अभार्षीदिति। &quot;सिचि वृद्धि&quot;रिति वृद्धिः। <P><P></div>


</body></html>