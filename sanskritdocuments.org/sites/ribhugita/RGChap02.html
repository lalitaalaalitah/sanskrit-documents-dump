<HTML>
<!--
% ITRANS 5.30 control statements: (5.30 or later required)

% #sanskrit uses usanskrit.ifm - similar to udvng.ifm except default is .h not a
%
% ---------------------------------------------------------
% ITRANS 5.30 (29 July 2006) (HTML [Unicode UTF-8] Interface)
% Copyright 1991--2001 Avinash Chopde, All Rights Reserved.
% ---------------------------------------------------------
%









-->
<HEAD>
<meta http-equiv="Content-Type" content="text/html; charset=utf-8">
<LINK REV="made" HREF="mailto:sanskrit@cheerful.com">
<style type="text/css">
    BODY {margin-left: 10% ; margin-right: 10%}
</style>
<TITLE>
||Ribhu Gita Chapter 2 ||</TITLE></HEAD>
<center>Click to see this page in various languages <BR>
<a
href=http://www.virtualvinodh.com/aksharamkh/aksharamukha-web.php?website=https://sanskritdocuments.org/sites/ribhugita/RGChap02.html&src=devanagari&tgt=devanagari>Devanagari</a>
|
<a
href=http://www.virtualvinodh.com/aksharamkh/aksharamukha-web.php?website=https://sanskritdocuments.org/sites/ribhugita/RGChap02.html&src=devanagari&tgt=unicode>Roman</a>
|
<a
href=http://www.virtualvinodh.com/aksharamkh/aksharamukha-web.php?website=https://sanskritdocuments.org/sites/ribhugita/RGChap02.html&src=devanagari&tgt=gujarati>Gujarati</a>
|
<a
href=http://www.virtualvinodh.com/aksharamkh/aksharamukha-web.php?website=https://sanskritdocuments.org/sites/ribhugita/RGChap02.html&src=devanagari&tgt=tamil>Tamil</a>
|
<a
href=http://www.virtualvinodh.com/aksharamkh/aksharamukha-web.php?website=https://sanskritdocuments.org/sites/ribhugita/RGChap02.html&src=devanagari&tgt=telugu>Telugu</a>
|
<a
href=http://www.virtualvinodh.com/aksharamkh/aksharamukha-web.php?website=https://sanskritdocuments.org/sites/ribhugita/RGChap02.html&src=devanagari&tgt=punjabi>Punjabi</a>
|
<a
href=http://www.virtualvinodh.com/aksharamkh/aksharamukha-web.php?website=https://sanskritdocuments.org/sites/ribhugita/RGChap02.html&src=devanagari&tgt=bengali>Bengali</a>
|
<a
href=http://www.virtualvinodh.com/aksharamkh/aksharamukha-web.php?website=https://sanskritdocuments.org/sites/ribhugita/RGChap02.html&src=devanagari&tgt=kannada>Kannada</a>
|
<a
href=http://www.virtualvinodh.com/aksharamkh/aksharamukha-web.php?website=https://sanskritdocuments.org/sites/ribhugita/RGChap02.html&src=devanagari&tgt=oriya>Oriya</a>
|
<a
href=http://www.virtualvinodh.com/aksharamkh/aksharamukha-web.php?website=https://sanskritdocuments.org/sites/ribhugita/RGChap02.html&src=devanagari&tgt=malayalam>Malayalam</a>
</center>
<P>

<center>
<table>
<tr>
<td width="120" align=center><A href="https://sanskritdocuments.org/sites/ribhugita/RGChap01.html"><<</A></td>
<td width="120" align=center><A href="https://sanskritdocuments.org/sites/ribhugita/RGChap01.html"><</A></td>
<td width="120" align=center>02</td>
<td width="120" align=center><A HREF="https://sanskritdocuments.org/sites/ribhugita/RGChap03.html">></A></td>
<td width="120" align=center><A href="https://sanskritdocuments.org/sites/ribhugita/RGChap50.html">>></A></td>
<td width="120" align=center><A href="https://sanskritdocuments.org/sites/ribhugita/index.html">I</A></td>
</tr>
<td width="120" align=center><A href="https://sanskritdocuments.org/sites/ribhugita/RGChap01.html">First</A></td>
<td width="120" align=center><A href="https://sanskritdocuments.org/sites/ribhugita/RGChap01.html">Prev</A></td>
<td width="120" align=center><A HREF="https://sanskritdocuments.org/sites/ribhugita/RGChap02.html">Adhyaya</A></td>
<td width="120" align=center><A HREF="https://sanskritdocuments.org/sites/ribhugita/RGChap03.html">Next</A></td>
<td width="120" align=center><A href="https://sanskritdocuments.org/sites/ribhugita/RGChap50.html">Last</A></td>
<td width="120" align=center><A href="https://sanskritdocuments.org/sites/ribhugita/index.html">Index</A></td>
</tr></table> </center>
<body BGCOLOR=FFCC99><PRE><UL><FONT SIZE=5><H2>
          ||ऋभु गीता २ ||द्वितीयोऽध्यायः ||||</H2>

ईश्वरः -
श्रुणु पद्मजसंभूत मत्तः सूत्रविधिक्रमम् |
ज्ञानोत्पादकहेतूनि श्रुतिसाराणि तत्त्वतः ||१||
व्यासा मन्वन्तरेषु प्रतियुगजनिताः शांभवज्ञानसिद्ध्यै
भस्माभ्यक्तसमस्तगात्रनिवहा रुद्राक्षमालाधराः |
कैलासं समवाप्य शङ्करपदध्यानेन सूत्राण्युमा-
कान्तात् प्राप्य वितन्वते स्वकधिया प्रामाण्यवादानहो ||२||
जिज्ञास्यं ब्रह्म एवेत्यथपदविदितैः साधनप्राप्त्युपायै-
र्योगैर्योगाद्युपायैर्यमनियममहासांख्यवेदान्तवाक्यैः |
श्रोतव्यो भगवान् न रूपगुणतो मन्तव्य इत्याह हि
वेदोद्बोधदवाक्यहेतुकरणैर्ध्येयः स साक्षात्कृतेः ||३||
जन्माद्यस्य यतोऽस्य चित्रजगतो मिथ्यैव तत्कारणं
ब्रह्म ब्रह्मात्मनैव प्रकृतिपरमदो वर्तमानं विवर्तेत् |
श्रुत्या युक्त्या यतो वा इतिपदघटितो बोधतो वक्ति शंभुं
नाणुः कालविपाककर्मजनितेत्याचोदना वै मृषा ||४||
योनिः शास्त्रस्य वेदस्तदुभयमननाद्ब्रह्मणः प्रत्यभिज्ञा
निःश्वासाद्वेदजालं शिववरवदनाद्वेधसा प्राप्तमेतत् |
तस्मात् तर्कवितर्ककर्कशधिया नातिक्रमेत् तां धियं
स्वाम्नायक्रियया तदप्रकरणे योनिर्महेशो ध्रुवम् ||५||
तत्त्वस्यापि समन्वयात् श्रुतिगिरां विश्वेश्वरे चोदना
सा चानिर्वचनीयतामुपगता वाचो निवृत्ता इति |
आत्मैवैष इतीव वाक्यसुवृतिर्वृत्तिं विधत्ते धिया
वेदान्तादिषु एक एव भगवानुक्तो महेशो ध्रुवम् ||६||
नासद्वा वीक्षते यज्जडमिति करणैर्गन्धरूपादिहीनं
शब्दस्पर्शादिहीनं जगदनुगतमपि तद्ब्रह्म किंरूपमीष्टे |
गौणं चेदपि शब्दतो जगदिदं यन्नामरूपात्मकं
तच्चात्राविशदीश्वरोऽर्थवचसा मोक्षस्य निष्ठाक्रमः ||७||
हेयत्वावचनाच्च तच्छ्रुतिगिरां स्थूलं प्रदृष्टं भवे-
द्रूपं नारूपतोऽपि प्रकरणवचनं वा विकारः किलेदम् |
स्वाप्यायादपि तद्वदापि परमानन्दो यदीत्थं परः
सामान्याच्च गतेरथाप्यनुभवे विद्योतते शङ्करः ||८||
श्रुतत्वाद्वेदान्तप्रतिपदवचः कारणमुमा-
सनाथो नाथानां स च किल न कश्चिज्जनिभवः |
स एवानन्दात्मा श्रुतिकथितकोशादिरहितो
विकारप्राचुर्यान्न हि भवति कार्यं च करणम् ||९||
तद्धेतुव्यपदेशतोऽपि शिव एवेति चानन्दकृत्
मन्त्रैर्वर्णकृतक्रमेण भगवान् सत्याद्यनन्तोच्यते |
नैरन्तर्यानुपपत्तितोऽपि सुखिता चानन्दभेदोऽर्थतः
कामाच्चाननुभावतो हृदि भिदा जायेद्भयं संसृतेः ||१०||
पुच्छं ब्रह्म प्रतिष्ठितेति वचनाच्छेषी महेशोऽव्ययः |
आकाशान्तरतोऽपि भौतिकहृदाकाशात्मता वाक्यतो
ब्रह्मैव प्रतिभाति भेदकलने चाकल्पना कल्पतः ||११||
सुषुप्त्युत्क्रान्त्योर्वा न हि खलु न भेदः परशिवे
अतोत्थानं द्वैते न भवति परे वै विलयने |
तदर्हं यत्सूक्ष्मं जगदिदमनाकारमरसं
न गन्धं न स्पर्शं भवति परमेशे विलसितम् ||१२||
अधीनं चार्थं तद्भवति पुनरेवेक्षणपरं
स्वतन्त्रेच्छा शंभोर्न खलु करणं कार्यमपि न ||१३||
ज्ञेयत्वावचनाच्च शङ्कर परानन्दे प्रमोदास्पदे
प्रज्ञानं न हि कारणं प्रकृतिकं प्रश्नत्रयस्यार्थवत् |
न विज्ञेयं देहप्रविलयशतोत्थानगणना
स मृत्योर्मृत्युस्तद्भवति किल भेदेन जगतः ||१४||
महद्वच्चाणीयो भवति च समो लोकसदृशा
तथा ज्योतिस्त्वेकं प्रकरणपरं कल्पितवतः |
न संख्याभेदेन त्रिभुवनविभवादतिकरं
स्वभावोऽयं शश्वन्मुखरयति मोदाय जगताम् ||१५||
प्राणादुद्गतपञ्चसंख्यजनिता तद्वस्त्रिवच्च श्रुतं
तच्छ्रोत्रं मनसो न सिद्धपरमानन्दैकजन्यं महः |
ज्योतिष्कारणदर्शिते च करणे सत्ता सदित्यन्वहं
चाकर्षा भवति प्रकर्षजनिते त्वत्तीति वाक्योत्तरम् ||१६||
जाग्रत्त्वावचनेन जीवजगतोर्भेदः कथं कथ्यते
लिङ्गं प्राणगतं न चेश्वरपरं ज्योतिः किलैक्यप्रदम् |
अन्यार्थत्वविवेकतोऽर्थगतिकं चाकल्पयद्वाक्यतः |
प्रज्ञामित्यपरः क्रमस्थितिरसावन्यो वदन्तं मृषा ||१७||
प्रकृत्यैवं सिद्धं भवति परमानन्दविधुरं
अभिध्योपादेशाद् भवति उभयाम्नायवचनैः |
भवत्यात्मा कर्ता कृतिविरहितो योनिरपि च
प्रतिष्ठा निष्ठा च त्रिभुवनगुरुः प्रेमसदनः ||१८||
अभिध्योपादेशात् स बहु भवदीक्षादिवशतः
समासाचोभाभ्यां प्रकृतिजसमाम्नायवचनात् |
अतो ह्यात्मा शुद्धः प्रकृतिपरिणामेन जगतां
मृदीव व्यापारो भवति परिणामेषु च शिवः ||१९||
आनन्दाभ्यासयोगाद्विकृतजगदानन्दजगतो
अतो हेतोर्धर्मो न भवति शिवः कारणपरः |
हिरण्यात्माऽऽदित्येऽक्षिणि उदेतीह भगवान्
नतेश्चाधाराणां श्रवणवचनैर्गोपितधियः ||२०||
भेदादिव्यपदेशतोऽस्ति भगवानन्यो भवेत् किं ततः
आकाशादिशरीरलिङ्गनियमाद्व्याप्यं हि सर्वं ततः |
तज्ज्योतिः परमं महेश्वरमुमाकान्ताख्यशान्तं महो
वेदान्तेषु नितान्तवाक्यकलने छन्दोऽभिधानादपि ||२१||
भूतादिव्यपदेशतोऽपि भगवत्यस्मिन् महेशे ध्रुवं
यस्माद्भूतवराणि जायत इति श्रुत्याऽस्य लेशांशतः |
विश्वं विश्वपतेरभूत् तदुभयं प्रामाण्यतो दर्शनात्
प्राणस्यानुगमात् स एव भगवान् नान्यः पथा विद्यते ||२२||
न वक्तुश्चात्मा वै स खलु शिवभूमादिविहितः
तथैवायुर्देहे अरणिवहवत् चक्रगमहो |
अदृश्यो ह्यात्मा वै स हि सुदृशतः शास्त्रनिवहैः
शिवो देवो वामो मुनिरपि च सार्वात्म्यमभजत् ||२३||
प्रसिद्धिः सर्वत्र श्रुतिषु विधिवाक्यैर्भगवतो
महाभूतैर्जातं जगदिति च तज्जादिवचनैः |
अतोऽणीयान् ज्यायानपि द्विविधभेदव्यपगता
विवक्षा नोऽस्तीति प्रथयति गुणैरेव हि शिवः ||२४||
संभोगप्राप्तिरेव प्रकटजगतः कारणतया
सदा व्योमैवेत्थं भवति हृदये सर्वजगताम् |
अतोऽत्ता वै शर्वश्चरमचरभूतं जगदिदं
महामृत्युर्देशो भवति शिखरन्नाद इति च ||२५||
प्रकरणवचनेन वेदजाते
भगवति भवनाशने महेशे |
प्रविशति शिव एव भोगभोक्तृ-
नियमनदर्शनतो हि वाक्यजातम् ||२६||
विशेषणैः शङ्करमेव नित्यं
द्विधा वदत्येवमुपाधियोगात् |
अतोऽन्तरा वाक्यपदैः समर्थितः
स्थानादियोगैर्भगवानुमापतिः ||२७||
सुखाभिधानात् सुखमेव शंभुः
कं ब्रह्म खं ब्रह्म इति श्रुतीरितः |
श्रुतोपवाक्योपनिषत्प्रचोदितः
गतिं प्रपद्येत बुधोऽपि विद्यया ||२८||
अनवस्थितितोऽपि नेतरो भगवानेव स चक्षुषि प्रबुध्येत् |
भयभीताः खलु यस्य सोमसूर्यानलवाय्वंबुजसंभवा भ्रमन्ति ||२९||
अन्तर्यामितयैव लोकमखिलं जानात्युमायाः पतिः |
भूतेष्वन्तरगोऽपि भूतनिवहा नो जानते शङ्करम् ||३०||
न तत्स्मृत्या धर्मैरभिलषणतो भेदविधुरं
न शारीरं भेदे भवति अगजानायकवरे |
अदृश्यत्वाद्धर्मैर्न खलु भगवानन्यदिति च
परादादित्यं चामतिरपि च भेदप्रकलने ||३१||
भेदादेश्च विशेषणं परशिवे रूपं न नाम प्रभा |
भावो वा भवति प्रभाविरहितं ब्रह्मात्मना चाह तत् ||३२||
स्मृतं मानं शंभौ भगवति च तत्साधनतया-
प्यतो दैवं भूतं न भवति च साक्षात् परशिवे |
अभिव्यक्ती चान्यः स्मृतिमपि तथाऽन्योऽपि मनुते
तथा संपत्तिर्वै भुवि भवति किं शंभुकलने ||३३||
यं मुक्तिव्यपदेशतः श्रुतिशिखाशाखाशतैः कल्पिते
भिद्येद्ग्रन्थिरपि प्रकीर्णवचनात् साक्ष्येव बाह्यान्तरा |
शब्दो ब्रह्मतयैव न प्रभवते प्राणप्रभेदेन च
तच्चाप्युत्क्रमणस्थितिश्च विलये भुंक्त्येऽप्यसौ शङ्करः ||३४||
तं भूमा संप्रसादाच्छिवमजरमात्मानमधुना
शृणोतीक्षेद्वापि क्षणमपि तथान्यं न मनुते |
तथा धर्मापत्तिर्भवति परमाकाशजनितं
प्रशस्तं व्यावृत्तं दहरमपि दध्याद्यपदिशत् ||३५||
अलिङ्गं लिङ्गस्थं वदति विधिवाक्यैः श्रुतिरियं
धृतेराकाशाख्यं महिमनि प्रसिद्धेर्विमृशता |
अतो मर्शान्नायं भवति भवभावात्मकतया
शिवाविर्भावो वा भवति च निरूपे गतधियाम् ||३६||
परामर्शे चान्यद्भवति दहरं किं श्रुतिवचो
निरुक्तं चाल्पं यत् त्वनुकृति तदीयेऽह्नि महसा |
विभातीदं शश्वत् प्रमतिवरशब्दैः श्रुतिभवैः ||३७||
यो व्यापकोऽपि भगवान् पुरुषोऽन्तरात्मा |
वालाग्रमात्रहृदये किमु सन्निविष्टः ||३८||
प्रत्यक्षानुभवप्रमाणपरमं वाक्यं किलैकार्थदं
मानेनापि च संभवाभ्रमपरो वर्णं तथैवाह हि |
शब्दं चापि तथैव नित्यमपि तत् साम्यानुपत्तिक्रिया
मध्वादिष्वनधीकृतोऽपि पुरुषो ज्योतिष्यभावो भवेत् ||३९||
भावं चापि शुगस्य तच्छ्रवणतो जात्यन्तरासंभवात्
संस्काराधिकृतोऽपि शङ्करपदं ये वक्तुकामा मनाक् |
ज्योतिर्दर्शनतः प्रसादपरमादस्माच्छरीरात् परं
ज्योतिश्चाभिनिविश्य व्योम परमानन्दं परं विन्दति ||४०||
स्मृतीनां वादोऽत्र श्रुतिविभवदोषान्यवचसा
स एवात्मा दोषैर्विगतमतिकायः परशिवः |
स विश्वं विश्वात्मा भवति स हि विश्वाधिकतया
समस्तेषु प्रोतो भवति स हि कार्येषु करणम् ||४१||
प्रधानानां तेषां भवति इतरेषामनुपमो-
प्यलब्धोऽप्यात्मायं श्रुतिशिरसि चोक्तोऽणुरहितः |
स दृश्योऽचिन्त्यात्मा भवति वरकार्येषु करणं
असद्वा सद्वा सोऽप्यसदिति न दृष्टान्तवशगम् ||४२||
असङ्गो लक्षण्यः स भवति हि पञ्चस्वपि मुधा
अभीमानोद्देशादनुगतिरथाक्षादिरहितः |
स्वपक्षादौ दोषाश्रुतिरपि न ईष्टे परमतं
त्वनिर्मोक्षो भूयादनुमितिकुतर्कैर्न हि भवेत् ||४३||
भोक्त्रापत्तेरपि विषयतो लोकवेदार्थवादो
नैनं शास्ति प्रभुमतिपरं वाचि वारंभणेभ्यः |
भोक्ता भोगविलक्षणो हि भगवान् भावोऽपि लब्धो भवेत्
सत्त्वाच्चापि परस्य कार्यविवशं सद्वाक्यवादान्वयात् ||४४||
युक्तेः शब्दान्तराच्चासदिति न हि कार्यं च करणं
प्रमाणैर्युक्त्या वा न भवति विशेषेण मनसा |
परः प्राणोद्देशाद्धितकरणदोषाभिधधिया
तथाश्माद्या दिव्या ||||द्योतन्ति देवा दिवि ||४५||
प्रसक्तिर्वा कृत्स्ना श्रुतिवरबलादात्मनि चिरं
स्वपक्षे दोषाणां प्रभवति च सर्वादिसुदृशा |
विकाराणां भेदो न भवति वियोज्यो गुणधियां
अतो लोके लीलापरविषमनैर्घृण्यविधुरम् ||४६||
स कर्मारंभाद्वा उपलभति यद्येति च परं
सर्वैर्धर्मपदैरयुक्तवचनापत्तेः प्रवृत्तेर्भवेत् |
भूतानां गतिशोपयुज्यपयसि क्षारं यथा नोपयुक्
अवस्थानं नैव प्रभवति तृणेषूद्यतमते-
स्तथाभावात् पुंसि प्रकटयति कार्यं च करणम् ||४७||
अङ्गित्वानुपपत्तितोऽप्यनुमितो शक्तिज्ञहीनं जगत्
प्रतिषिद्धे सिद्धे प्रसभमिति मौनं हि शरणम् |
महद्दीर्घं हस्वं उभयमपि कर्मैव करणे
तथा साम्ये स्थित्या प्रभवति स्वभावाच्च नियतम् ||४८||
न स्थानतोऽपि श्रुतिलिङ्गसमन्वयेन
प्रकाशवैयर्थ्यमतो हि मात्रा |
सूर्योपमा प्रमवतित्वतथा उदत्वा-
त्तद्दर्शनाच्च नियतं प्रतिबिम्बरूपम् ||४९||
तदव्यक्तं न ततो लिङ्गमेतत्
तथोभयव्यपदेशाच्च तेजः |
प्रतिषेधाच्च परमः सेतुरीशः
सामान्यतः स्थानविशेषबुद्ध्या ||५०||
विशेषतश्चोपपत्तेस्तथान्यदतः फलं चोपपद्येत यस्मात् |
महेश्वराच्छ्रुतिभिश्चोदितं यत् धर्मं परे चेश्वरं चेति चान्ये |
न कर्मवच्चेश्वरे भेदधीर्नः ||५१||
भेदान्न चेति परतः परमार्थदृष्ट्या
स्वाध्यायभेदादुपसंहारभेदः |
अथान्यथात्वं वचसोऽसौ वरीयान्
संज्ञातश्चेद्व्याप्तिरेव प्रमाणम् ||५२||
सर्वत्राभेदादनयोस्तथान्यत्
प्राधान्यमानन्दमयः शिरस्त्वम् |
तथेतरे त्वर्थसामान्ययोगात्
प्रयोजनाभावतयाऽप्ययाय ते ||५३||
शब्दात्तथा ह्यात्मगृहीतिरुत्तरात्
तथान्वयादितराख्यानपूर्वम् |
अशब्दत्वादेवमेतत् समान-
मेवं च संविद्वचनाविशेषात् ||५४||
तद्दर्शनात् संभृतं चैवमेषोऽनाम्नायाद्वेद्यभेदात् परेति |
गतेरर्थादुपपन्नार्थलोके शब्दानुमानैः सगुणोऽव्ययात्मा ||५५||
यथाधिकारं स्थितिरेव चान्तरा
तत्रैव भेदाद्विशिषन्हीतरवत् |
अन्यत्तथा सत्यकृत्या तथैके
कामादिरत्रायतनेषु चादरात् ||५६||
उपस्थिते तद्वचनात् तथाग्नेः
संलोप एवाग्निभवः प्रदाने |
अतोऽन्यचिन्तार्थभेदलिङ्गं बलीयः
क्रिया परं चासमानाच्च दृष्टेः ||५७||
श्रुतेर्बलादनुबन्धेमखे वै
भावापत्तिश्चात्मनश्चैक एव |
तद्भावभावदुपलब्धिरीशे
सद्भावभावादनुभावतश्च ||५८||
अङ्गावबद्धा हि तथैव मन्त्रतो
भूम्नः क्रतोर्जायते दर्शनेन ||५९||
रूपादेश्च विपर्ययेण तु दृशा दोषोभयत्राप्ययं
अग्राह्याः सकलानपेक्ष्यकरणं प्राधान्यवादेन हि |
तत्प्राप्तिः समुदायकेऽपि इतरे प्रत्यायिकेनापि यत्
विद्याऽविद्या असति बलतो धुर्यमार्याभिशंसी ||६०||
दोषोभयोरपि तदा स्वगमोऽभ्युपेया |
स्मृत्या सतो दृशि उदासीनवद्भजेत ||६१||
नाभावादुपलब्धितोऽपि भगवद्वैधर्म्यस्वन्यादिवत्
भावेनाप्युपलब्धिरीशितुरहो सा वै क्षणं कल्प्यते |
सर्वार्थानुपपत्तितोऽपि भगवत्येकाद्वितीये पुनः |
कार्त्स्न्येनात्मनि नो विकारकलनं नित्यं पतेर्धर्मतः ||६२||
संबन्धानुअपपत्तितोऽपि समधिष्ठानोपपत्तेरपि
तच्चैवाकरणं च भोगविधुरं त्वं तत्त्वसर्वज्ञता |
उत्पत्तेरपि कर्तुरेव कारणतया विज्ञानभावो यदि
||.निषेधप्रतिपत्तितोऽपि मरुतश्चाकाशतः प्राणतः ||६३||
अस्तित्वं तदपीति गौणपरता वाक्येषु भिन्ना क्रिया
कार्यद्रव्यसमन्वयायकरणं शब्दाच्च ब्रह्मैव तत् |
शब्देभ्योऽप्यमतं श्रुतं भवति तद् ज्ञानं परं शांभवं
यावल्लोकविभागकल्पनवशात् भूतक्रमात् सर्जति ||६४||
तस्यासंभवतो भवेज्जगदिदं तेजःप्रसूतं श्रुतिः
चापः क्ष्मा मरुदेव खात्मकथयन्तल्लिङ्गसंज्ञानतः ||६५||
विपर्ययेण क्रमतोऽन्तरा हि विज्ञानमानक्रमतो विशेषात् |
न चात्मनः कारणताविपर्यश्चराचरव्यापकतो हि भावैः ||६६||
नात्मा श्रुतो नित्यताशक्तियोगान्नानेव भासत्यविकल्पको हि |
संज्ञान एवात्र गतागतानां स्वात्मानं चोत्तरणेनाणुरेव ||६७||
स्वशब्दोन्मानाभ्यां सुखयति सदानन्दनतनुं
विरोधश्चान्द्रोपद्रव इव सदात्मा निखिलगः |
गुणादालोकेषु व्यतिकरवतो गन्धवहतः
परो दृष्टो ह्यात्मा व्यपदिशति प्रज्ञानुभवतः ||६८||
यावच्चात्मा नैवा दृश्येत दोषैः
पुंस्त्वादिवत्त्वसतो व्यक्तियोगात् |
मनोऽन्यत्रायदि कार्येषु गौणं विमुखः
कर्ता शाश्वतो विहरति उपादानवशतः ||६९||
अस्यात्मव्यपदेशतः श्रुतिरियं कर्तृत्ववादं वदत्
उपालब्धुं शक्तेर्विपरति समाध्या क्षुभितया |
परात्तत्तु श्रुत्याप्यनुकृति सुरत्वक्षुभितया
परो मन्त्रो वर्णैर्भगवति अनुज्ञापरिहरौ |
तनोः संबन्धेन प्रविशति परं ज्योतिकलने ||७०||
आसन्नतेव्यतिकरं पररूपभेदे
आभास एव सुदृशा नियतो नियम्यात् |
आकाशवत् सर्वगतोऽव्ययात्मा
आसन्धिभेदात् प्रतिदेशभावात् ||७१||
तथा प्राणो गौणः प्रकृतिविधिपूर्वार्थकलना-
दघस्तोये सृत्यः प्रथितगतिशेषेण कथितः |
हस्तादयस्त्वणवः प्राणवायोः
चक्षुस्तथा करणत्वान्न दोषः ||७२||
यः पञ्चवृत्तिर्मनवच्च दृश्यते तथाणुतो ज्योतिरसुश्च खानि |
भेदश्रुतेर्लक्षणविप्रयोगादात्मादिभेदे तु विशेष वादः ||७३||
आत्मैकत्वात् प्राणगतेश्च वह्नेः ते जागतीवाश्रुतत्त्वान्न चेष्टा |
भोक्तुर्न चात्मन्यविदीकृता ये ते धूममार्गेण किल प्रयान्ति ||७४||
चरणादिति चान्यकल्पनां स्मरन्ति सप्तैव गतिप्ररोहात् |
व्यापारवैधुर्यसमूहविद्या ते कर्मणैवेह तृतीयलब्धाम् ||७५||
तद्दर्शनं तद्गदतोऽप्यविद्या सव्योपपत्तेरुत दौविशेषात् |
चिरन्तपः शुद्धिरतो विशेषात् ते स्थावरे चाविशेषार्थवादः ||७६||
सन्ध्यांशसृष्ट्या किल निर्ममे जगत् पुत्रेषु मायामयतोऽव्ययात्मा |
कृत्स्नं मायामयं तज्जगदिदमसतो नामरूपं तु जातम् |
जाग्रत्स्वप्नसुषुप्तितोऽपि परमानन्दं तिरोधानकृत् ||७७||
देहयोगात् ह्रसते वर्धते यः
तत्रैवान्यत् पश्यते सोऽथ बोधात् |
स शोशुचानस्मृतिशब्दबोधः ||७८||
नानाशब्दादिभेदात् फलविविधमहाकर्मवैचित्र्ययोगात्
ईष्टे तां गुणधारणां श्रुतिहितां तद्दर्शनोद्बोधतः |
तद्दर्शनात् सिद्धित एव सिद्ध्यते आचारयोगादृततच्छ्रुतेश्च ||७९||
वाचा समारंभणतो नियामतः
तस्याधिकाप्रात्वकस्योपदेशात् |
तुल्यं दृशा सर्वतः स्याद्विभागः
अध्यापयात्रान्नविशेषतस्तु ते ||८०||
कामोपमर्देन तदूर्ध्वरेतसा
विमर्शतो याति स्वतत्त्वतोऽन्यः |
अनुष्ठेयं चान्यत् श्रुतिशिरसि निष्ठाभ्रमवशात् |
विधिस्तुत्या भावं प्रवदति
रथाग्नेराधानमनुवदति ज्ञानाङ्गमपि च ||८१||
प्राणात्यये वापि समं तथान्नं
अबाधतः स्मृतितः कामकारे |
विहिताश्रमकर्मतः सहैव कार्यात्
तथोभयोर्लिङ्गभङ्गं च दर्शयेत् ||८२||
तथान्तरा चापि स्मृतेर्विशेषतः
ज्यायोऽपि लिङ्गाभयभावनाधिका |
सैवाधिकारादर्शनात् तदुक्तं
आचारतः स्वामिन ईज्यवृत्त्या ||८३||
स्मृते ऋत्विक्सहकार्यं च कृत्स्नम् |
तन्मौनवाचा वचनेन कुर्वन् |
तदैहिकं तदवस्थाधृतेश्च ||८४||
आवृत्त्याप्यसकृत्तथोपदिशति ह्यात्मन्नुपागच्छति
ग्राहं याति च शास्त्रतो प्रतीककलनात् सा ब्रह्मदृष्टिः प्रभोः |
आदित्यादिकृतीषु तथा सतीरपि कर्माङ्गताध्यानतः
तस्माच्चास्थिरतां स्मरन्ति च पुनर्यत्रैव तत्र श्रुता ||८५||
आप्रायणात् तत्र दृष्टं हि यत्र तत्रागमात् पूर्वयोऽश्लेषनाशौ |
तथेतरस्यापि पतेदसंसृतौ अनारब्धाग्निहोत्रादिकार्ये ||८६||
अतोऽन्येषामुभयोर्यत्र योगात्
विद्याभोगेन वाङ्मनसी दर्शनाच्च |
सर्वाण्यनुमनसा प्राण एव
सोऽध्यक्षेत उपदर्शेन कच्चित् ||८७||
समानवृत्त्या क्रमते चासु वृत्त्या
संसारतो व्यपदेशोपपत्तेः |
सूक्ष्मप्रमाणोपमर्दोपलब्धस्थितिश्च
तथोपपत्तेरेष ऊष्मा रसैके ||८८||
अत्र स्मर्यनानुपरताविधिवाक्यसिद्धे-
र्वैयासकिर्मुनिरेषोव्ययात्मा |
अविभागो वचनाद्धार्द एव
रश्म्यनुसारी निशितो दक्षिणायने |
योगिनः प्रतिसृतैस्तथार्चिरात्
वायुमद्घटितो वरुणेन ||८९||
अतिवाहिकविधेस्तदलिङ्गात् तद्वदत्र उभयोरपि सिद्धिः |
तद्वैतेन गतिरप्युपावृतो विशेषसामीप्यसकार्यहेतौ ||९०||
स्मृतिस्तथाऽन्योऽपि च दर्शनेन काये तथा प्रतिपत्तिप्रतीकः |
विशेषदृष्ट्या संपदाविर्भवेन स्वेनांशत्वान्मुक्तिविज्ञानतो हि ||९१||
आत्मप्रकाशादविभागेन दृष्टः तद्ब्रह्मणोऽन्यद्द्युतितन्मात्रतोऽन्यः |
उपन्यासादन्यसंकल्पभूत्या रथवान्योऽप्युथाह ||९२||
भावमन्यो उभयं न स्वभावा
भावे संपत्तिरेवं जगत् स्यात् |
प्रत्यक्षेणोपदेशात् स्थितिरपि
जगतो व्यक्तिभावादुपासा
भेदाभासस्थितिरविकारावर्तिरिति च ||९३||
तथा दृष्टेर्द्रष्टुर्विपरीतदृष्टेः श्रुतिवशात्
तथा बुद्धेर्बोद्धा भवति अनुमानेन हि बुधः |
भोगे सामान्यलिङ्गात् शिवभजनभवे मान्यमनसा
अनावृत्तिः शब्दो भवति विधिवाक्येन नियतम् ||९४||
तवोक्तः सूत्राणां विधिरपि च सामान्यमुभय-
प्रकृष्ट श्रुत्यैव प्रभवति महानन्दसदने ||९५||

स्कन्दः -
त्रिनेत्रवक्त्रसुचरित्ररूपं मन्त्रार्थवादाम्बुजमित्ररूपाः |
प्रहृष्टरूपा मुनयो वितेनिरे मतानुसारीण्यथ सूत्रितानि ||९६||
न तानि बुद्ध्युद्भवबोधदानि विश्वेशपादाम्बुजभक्तिदानि ||९७||

||इति श्रीशिवरहस्ये शङ्कराख्ये षष्ठांशे शिवेन
ऋभुं प्रति सूत्रोपदेशो नाम द्वितीयोऽध्यायः ||
<HR>


Encoded by Anil Sharma anilandvijaya at gmail.com
Proofread by Sunder Hattangadi sunderh at hotmail.com and Anil Sharma
</FONT></PRE><PRE><FONT SIZE=3><P><HR>
</FONT></PRE>
<center>
<table>
<tr>
<td width="120" align=center><A href="https://sanskritdocuments.org/sites/ribhugita/RGChap01.html"><<</A></td>
<td width="120" align=center><A href="https://sanskritdocuments.org/sites/ribhugita/RGChap01.html"><</A></td>
<td width="120" align=center>02</td>
<td width="120" align=center><A HREF="https://sanskritdocuments.org/sites/ribhugita/RGChap03.html">></A></td>
<td width="120" align=center><A href="https://sanskritdocuments.org/sites/ribhugita/RGChap50.html">>></A></td>
<td width="120" align=center><A href="https://sanskritdocuments.org/sites/ribhugita/index.html">I</A></td>
</tr>
<td width="120" align=center><A href="https://sanskritdocuments.org/sites/ribhugita/RGChap01.html">First</A></td>
<td width="120" align=center><A href="https://sanskritdocuments.org/sites/ribhugita/RGChap01.html">Prev</A></td>
<td width="120" align=center><A HREF="https://sanskritdocuments.org/sites/ribhugita/RGChap02.html">Adhyaya</A></td>
<td width="120" align=center><A HREF="https://sanskritdocuments.org/sites/ribhugita/RGChap03.html">Next</A></td>
<td width="120" align=center><A href="https://sanskritdocuments.org/sites/ribhugita/RGChap50.html">Last</A></td>
<td width="120" align=center><A href="https://sanskritdocuments.org/sites/ribhugita/index.html">Index</A></td>
</tr></table> </center>
<HR><P>

Comments and corrections? Write to <A
href="mailto:sanskrit@cheerful.com?subject=RibhuGitansanskritDocuments">sanskrit@cheerful.com</A>
<P>
From https://sanskritdocuments.org

<SCRIPT LANGUAGE="JavaScript">
<!--
document.write('&nbsp;&nbsp&nbsp;&nbspLast Modified : ',document.lastModified,'&nbsp;&nbsp;&nbsp;&nbsp;<BR>');
//SCRIPT_END -->
</SCRIPT>
</BODY>
</HTML>
