<HTML>
<!--
% ITRANS 5.30 control statements: (5.30 or later required)

% #sanskrit uses usanskrit.ifm - similar to udvng.ifm except default is .h not a
%
% ---------------------------------------------------------
% ITRANS 5.30 (29 July 2006) (HTML [Unicode UTF-8] Interface)
% Copyright 1991--2001 Avinash Chopde, All Rights Reserved.
% ---------------------------------------------------------
%









-->
<HEAD>
<meta http-equiv="Content-Type" content="text/html; charset=utf-8">
<LINK REV="made" HREF="mailto:sanskrit@cheerful.com">
<style type="text/css">
    BODY {margin-left: 10% ; margin-right: 10%}
</style>
<TITLE>
||Ribhu Gita Chapter 3 ||</TITLE></HEAD>
<center>Click to see this page in various languages <BR>
<a
href=http://www.virtualvinodh.com/aksharamkh/aksharamukha-web.php?website=https://sanskritdocuments.org/sites/ribhugita/RGChap03.html&src=devanagari&tgt=devanagari>Devanagari</a>
|
<a
href=http://www.virtualvinodh.com/aksharamkh/aksharamukha-web.php?website=https://sanskritdocuments.org/sites/ribhugita/RGChap03.html&src=devanagari&tgt=unicode>Roman</a>
|
<a
href=http://www.virtualvinodh.com/aksharamkh/aksharamukha-web.php?website=https://sanskritdocuments.org/sites/ribhugita/RGChap03.html&src=devanagari&tgt=gujarati>Gujarati</a>
|
<a
href=http://www.virtualvinodh.com/aksharamkh/aksharamukha-web.php?website=https://sanskritdocuments.org/sites/ribhugita/RGChap03.html&src=devanagari&tgt=tamil>Tamil</a>
|
<a
href=http://www.virtualvinodh.com/aksharamkh/aksharamukha-web.php?website=https://sanskritdocuments.org/sites/ribhugita/RGChap03.html&src=devanagari&tgt=telugu>Telugu</a>
|
<a
href=http://www.virtualvinodh.com/aksharamkh/aksharamukha-web.php?website=https://sanskritdocuments.org/sites/ribhugita/RGChap03.html&src=devanagari&tgt=punjabi>Punjabi</a>
|
<a
href=http://www.virtualvinodh.com/aksharamkh/aksharamukha-web.php?website=https://sanskritdocuments.org/sites/ribhugita/RGChap03.html&src=devanagari&tgt=bengali>Bengali</a>
|
<a
href=http://www.virtualvinodh.com/aksharamkh/aksharamukha-web.php?website=https://sanskritdocuments.org/sites/ribhugita/RGChap03.html&src=devanagari&tgt=kannada>Kannada</a>
|
<a
href=http://www.virtualvinodh.com/aksharamkh/aksharamukha-web.php?website=https://sanskritdocuments.org/sites/ribhugita/RGChap03.html&src=devanagari&tgt=oriya>Oriya</a>
|
<a
href=http://www.virtualvinodh.com/aksharamkh/aksharamukha-web.php?website=https://sanskritdocuments.org/sites/ribhugita/RGChap03.html&src=devanagari&tgt=malayalam>Malayalam</a>
</center>
<P>

<center>
<table>
<tr>
<td width="120" align=center><A href="https://sanskritdocuments.org/sites/ribhugita/RGChap01.html"><<</A></td>
<td width="120" align=center><A href="https://sanskritdocuments.org/sites/ribhugita/RGChap02.html"><</A></td>
<td width="120" align=center>03</td>
<td width="120" align=center><A HREF="https://sanskritdocuments.org/sites/ribhugita/RGChap04.html">></A></td>
<td width="120" align=center><A href="https://sanskritdocuments.org/sites/ribhugita/RGChap50.html">>></A></td>
<td width="120" align=center><A href="https://sanskritdocuments.org/sites/ribhugita/index.html">I</A></td>
</tr>
<td width="120" align=center><A href="https://sanskritdocuments.org/sites/ribhugita/RGChap01.html">First</A></td>
<td width="120" align=center><A href="https://sanskritdocuments.org/sites/ribhugita/RGChap02.html">Prev</A></td>
<td width="120" align=center><A HREF="https://sanskritdocuments.org/sites/ribhugita/RGChap03.html">Adhyaya</A></td>
<td width="120" align=center><A HREF="https://sanskritdocuments.org/sites/ribhugita/RGChap04.html">Next</A></td>
<td width="120" align=center><A href="https://sanskritdocuments.org/sites/ribhugita/RGChap50.html">Last</A></td>
<td width="120" align=center><A href="https://sanskritdocuments.org/sites/ribhugita/index.html">Index</A></td>
</tr></table> </center>
<body BGCOLOR=FFCC99><PRE><UL><FONT SIZE=5><H2>
          ||ऋभु गीता ३ ||तृतीयोऽध्यायः ||||</H2>

सूतः -
ततो महेशात् संश्रुत्य सूत्राणि ऋभुरेव हि |
कैलासेशं महादेवं तुष्टाव विनयाञ्जलिः ||१||
लब्धज्ञानो महादेवान् मुनिभ्योऽकथयच्च तत् |
तत् स्तुतिं च शृणुष्वेति जगाद गिरिजासुतः ||२||
जैगीषव्यं महात्मानं जितषड्वर्गमुत्तमम् |

स्कन्दः -
संस्तुत्य सांबमीशानमृभुर्ज्ञानमविन्दत |
शांभवः स महायोगी तुष्टावाष्टतनुं हरम् ||३||

ऋभुः -
गन्धद्विपवरवृन्दत्वचिरुचिबन्धोद्यतपट
गन्धप्रमुख मदान्धव्रजदलि हरिमुखनखरोद्यत्
स्कन्धोद्यन्मुख बन्धक्षुरनिभ निर्यद्रसदसृभिन्दन्नगधर
विन्ध्यप्रभशिव मेध्यप्रभुवर |
मेध्योत्तमशिव भेद्याखिलजगदुद्यद्भवगत
वेद्यागमशिव गद्यस्तुतपद पद्यप्रकटहृ -
दुद्यद्भवगद वैद्योत्तम पाहि शम्भो ||४||
चण्डद्विपकर काण्डप्रभभुज दण्डोद्यतनग
खण्डत्रिपुर महाण्डस्फुटदुडुपशिखण्ड |
द्युतिवर गण्डद्वय कोदण्डान्तक दण्डितपाद पाहि शंभो ||५||
किञ्चिज्जललव सिञ्चद्द्विजकुल मुञ्चद्वृजिन
कुलुंचद्विजपति चञ्चच्छविजट कुञ्चत्पदनख
मुञ्चन्नतवर करुणा पाहि शंभो ||६||
देव शङ्कर हरमहेश्वर पापतस्कर अमरमयस्कर |
शिवदशंकर पुरमहेश्वर भवहरेश्वर पाहि शंभो ||७||
अङ्गजभङ्ग तुरङ्गरथाङ्ग जलधिनिषङ्ग
धृतभुजङ्गाङ्ग दृशि सुपतङ्ग
करसुकुरङ्ग जटधृतगङ्ग
यमिहृदिसङ्ग भजशिवलिङ्ग भवभयभङ्ग ||८||
शंबरकरशर दम्बरवरचर डंबरघोषण दुंबरफलजग
निकुरुंबभरहर बिंबितहृदिचिर लंबितपदयुग
लंबोदरजनकान्तकहर शिव बिन्दुवरासन
बिन्दुगहन शरदिन्दुवदनवर कुन्दधवल गणवृन्दविनत
भवभयहर परवर करुणाकर फणिवरभूषण
स्मर हर गरधर परिपाहि ||९||
रासभवृषभेभ शरभाननगणगुणनन्दित-
त्रिगुणपथातिग शरवणभवनुत तरणिस्थित वरुणालय
कृतपारण मुनिशरणायित पदपद्मारुण पिङ्गजटाधर
कुरु करुणां शङ्कर शं कुरु मे ||१०||
जम्भप्रहरण कुम्भोद्भवनुत कुम्भप्रमथ निशुम्भद्युतिहर
भिन्दद्रणगण डिम्भायितसुर तारकहरसुत
कुंभ्युद्यतपद विन्ध्यस्थितदितिमान्द्यप्रहर मदान्धद्विपवर
कृत्तिप्रवर सुधान्धोनुतपद बुद्ध्यागमशिव
मेध्यातिथिवरद ममावन्ध्यं कुरु दिवसं
तव पूजनतः परिपाहि शंभो ||११||
कुन्दसदृश मकरन्दनिभसुरवृन्दविनुत कुरुविन्दमणिगण
वृन्दनिभाङ्घ्रिजमन्दर वसदिन्दुमकुट शरदंबुजकृश
गरनिन्दनगल सुन्दरगिरितनयाकृति
देहवराङ्गबिन्दुकलित शिवलिङ्गगहन सुतसिन्दुरवरमुख
बन्धुरवरसिन्धुनदीतट लिङ्गनिवहवरदिग्वस पाहि शंभो ||१२||
पन्नगाभरण मारमारण विभूतिभूषण शैलजारमण |
आपदुद्धरण यामिनीरमणशेखर सुखद पाहि शंभो ||१३||
दक्षाध्वरवरशिक्ष प्रभुवर त्र्यक्ष प्रबलमहोक्षस्थित
सितवक्षस्स्थलकुलचक्षुःश्रवस वराक्षस्रज हर |
वीक्षानिहताधोक्षजात्मज वरकक्षाश्रय पुरपक्षविदारण
लीक्षायितसुर भिक्षाशन हर पद्माक्षार्चनतुष्ट
भगाक्षिहराव्यय शङ्कर मोक्षप्रद परिपाहि महेश्वर ||१४||
अक्षयफलद शुभाक्ष हराक्षततक्षककर
गरभक्ष परिस्फुरदक्ष क्षितिरथ सुरपक्षाव्यय |
पुरहर भव हर हरिशर शिव शिव
शङ्कर कुरु कुरु करुणां शशिमौले ||१५||
भजाम्यगसुताधवं पशुपतिं महोक्षध्वजं
वलक्षभसितोज्ज्वलं प्रकटदक्षदाहाक्षिकम् |
भगाक्षिहरणं शिवं प्रमथितोरुदक्षाध्वरं
प्रपक्षसुरतामुनिप्रमथशिक्षिताधोक्षजम् ||१६||
श्रीनाथाक्षिसरोजराजितपदांभोजैकपूजोत्सवै-
र्नित्यं मानसमेतदस्तु भगवन् सद्राजमौले हर |
भूषाभूतभुजङ्गसङ्गत महाभस्माङ्गनेत्रोज्वल-
ज्ज्वालादग्धमनङ्गपतङ्गदृगुमाकान्ताव गङ्गाधर ||१७||
स्वात्मानन्दपरायणांबुजभवस्तुत्याऽधुना पाहि माम्
.||.||.||.||.||.||.||.|||
गिरिजामुखसख षण्मुख पञ्चमुखोद्यतदुर्मुखमुख-
हर आखुवहोन्मुख लेखगणोन्मुख शङ्कर खगगमपरिपूज्य ||१८||
कोटिजन्मविप्रकर्मशुद्धचित्तवर्त्मनां
श्रौतसिद्धशुद्धभस्मदग्धसर्ववर्ष्मणाम् |
रुद्रभुक्तमेध्यभुक्तिदग्धसर्वपाप्मनां
रुद्रसूक्ति उक्तिभक्तिभुक्तिमुक्तिदायिकाम् |
पुरहर इष्टतुष्टिमुक्तिलास्यवासना
भक्तिभासकैलासमीश आशु लभ्यते ||१९||

स्कन्दः -
तत्स्तुत्या तोषितः शंभुस्तमाह ऋभुमीश्वरः |
प्रसन्नः करुणाम्भोधिरम्भोजसुतमोदनः ||२०||

ईश्वरः -
वेदान्तपाठपठनेन हठादियोगैः
श्रीनीलकण्ठपदभक्तिविकुण्ठभावाः |
ये कर्मठा यतिवरा हरिसौरिगेहे
सालावृकैर्वरकठोरकुठारघातैः ||२१||
भिन्नोत्तमाङ्गहृदयाश्च भुसुण्डिभिस्ते |
भिक्षाशना जरठरासभवद्भ्रमन्ति ||२२||
विद्युच्चञ्चलजीवितेऽपि न मनागुत्पद्यते शांभवी
भक्तिर्भीमपदाम्बुजोत्तमपदे भस्मत्रिपुण्ड्रेऽपि च |
रुद्राक्षामलरुद्रसूक्तिजपने निष्ठा कनिष्ठात्मनां
विष्ठाविष्टकुनिष्ठकष्टकुधियां दुष्टात्मनां सर्वदा ||२३||
भ्रष्टानां दुरदृष्टतो जनिजरानाशेन नष्टात्मनां
ज्येष्ठश्रीशिपिविष्टचारुचरणांभोजार्चनानादरः |
तेनानिष्टपरंपरासमुदयैरष्टाकृतेर्न स्मृतिः
विष्ठापूरितदुर्मुखेषु नरके भ्रष्टे चिरं संस्थितिः ||२४||
अज्ञायत्तेष्वभिज्ञाः सुरवरनिकरं स्तोत्रशास्त्रादितुष्टं
सत्राशं मन्त्रमात्रैर्विधिविहितधिया सामभागैर्यजन्ति |
श्राद्धे श्रद्धाभरणहरणभ्रान्तरूपान्पितॄंस्ते
तत्तच्छ्रद्धासमुदितमनः स्वान्तरा शम्भुमीशम् ||
नाभ्यर्चन्ति प्रणतशरणं मोक्षदं मां महेशम् ||२५||
आर्याः शर्वसमर्चनेन सततं दूर्वादलैः कोमलैः
बिल्वाखर्वदलैश्च शङ्करमहाभागं हृदन्तः सदा |
पर्वस्वप्यविशेषितेन मनसा गर्वं विहायादरात्
दुर्गाण्याशु तरन्ति शङ्करकृपापीयूषधारारसैः ||२६ ||
श्रीचन्द्रचूडचरणांबुज पूजनेन
कालं नयन्ति पशुपाशविमुक्तिहेतोः |
भावाः परं भसितफाललसत्त्रिपुण्ड्र-
रुद्राक्षकङ्कणलसत्करदण्डयुग्माः ||२७||
पञ्चाक्षरप्रणवसूक्तधिया वदन्ति
नामानि शांभवमनोहरदानि शंभो |
मुक्तिप्रदानि सततं शिवभक्तवर्याः
ये बिल्वमूलशिवलिङ्गसमर्चनेन ||२८||
कालं नयेद्विमलकोमलबिल्वपत्रैः
नो तस्य कालजभयं भवतापपापम् |
सन्तापभूपजनितं भजतां महेशम् ||२९||
शश्वद्विश्वेशपादौ यमशमनियमैर्भूतिरुद्राक्षगात्रो
विश्वत्रस्तो भुजङ्गाङ्गदवरगिरिजानायके लब्धभक्तिः |
मुग्धोऽप्यध्यात्मविद् यो भवति भवहरस्यार्चया प्राप्तकामः ||३०||
शब्दैरब्दशतेऽपि नैव स लभेत् ज्ञानं न तर्कभ्रमैः
मीमांसा द्वयतस्तथाद्वयपदं किं सांख्यसंख्या वद |
योगायासपरंपरादिविहितैर्वेदान्तकान्तारके
श्राम्यन् भक्तिविवर्जितेन मनसा शम्भोः पदे मुक्तये ||३१||
किं गङ्गया वा मकरे प्रयाग-
स्नानेन वा योगमखक्रियाद्यैः |
यत्रार्चितं लिङ्गवरं शिवस्य
तत्रैव सर्वार्थपरंपरा स्यात् ||३२||
श्रीशैलो हिमभूधरोऽरुणगिरिर्वृद्धाद्रिगोपर्वतौ
श्रीमद्धेमसभाविहार भगवन् नृत्तं त्रिनेत्रो गिरिः |
कैलासोत्तरदक्षिणौ च भगवान् यत्रार्चने शङ्करो
लिङ्गे सन्निहितो वसत्यनुदिनं शाङ्गस्य हृत्पङ्कजे ||३३||
तत्राविमुक्तं शशिचूडवासं
ॐकारकालञ्जर रुद्रकोटिम् |
गङ्गाबुधेः सङ्गममम्बिकापति-
प्रियं तु गोकर्णकसह्यजातटम् ||३४||
यत्राभ्यर्णगतं महेशकरुणापूर्णं तु तूर्णं हृदा
लिङ्गं पूजितमप्यपास्तदुरितं तीर्थानि गङ्गादयः |
पुण्याश्चाश्रमसंघका गिरिवरक्षेत्राणि शंभोः पदं
भक्तियुक्तभजनेन महेशे शक्तिवज्जगदिदं परिभाति ||३५||
कर्मन्दिवृन्दा अपि वेदमौलि-
सिद्धान्तवाक्यकलनेऽपि भवन्ति मन्दाः |
कामादिबद्धहृदयाः सितभस्मपुण्ड्र-
रुद्राक्ष शङ्करसमर्चनतो विहीनाः ||३६||
हीना भवन्ति बहुधाप्यबुधा भवन्ति
मत्प्रेमवासभवनेषु विहीनवासाः ||३७||
अष्टम्यामष्टमूर्तिर्निशि शशिदिवसे सोमचूडं तु मुक्त्यै
भूतायां भूतनाथं धृतभसिततनुर्वीतदोषे प्रदोषे |
गव्यैः पञ्चामृताद्यैः फलवरजरसैर्बिल्वपत्रैश्च लिङ्गे
तुङ्गे शाङ्गेऽप्यसङ्गो भजति यतहृदा नक्तभुक्त्यैकभक्तः ||३८||
ज्ञानानुत्पत्तये तद्धरिविधिसमताबुद्धिरीशानमूर्तौ
भस्माक्षाधृतिरीशलिङ्गभजनाशून्यं तु दुर्मानसम् |
शंभोस्तीर्थमहत्सुतीर्थवरके निन्दावरे शाङ्करे
श्रीमद्रुद्रजपाद्यद्रोहकरणात् ज्ञानं न चोत्पद्यते ||३९||
ईशोत्कर्षधियैकलिङ्गनियमादभ्यर्चनं भस्मधृक्
रुद्राक्षामल सारमन्त्र सुमहापञ्चाक्षरे जापिनाम् |
ईशस्थाननिवासशांभवकथा भक्तिश्च संकीर्तनं
भक्तस्यार्चनतो भवेत् सुमहाज्ञानं परं मुक्तिदम् ||४०||
आद्यन्तयोर्यः प्रणवेन युक्तं
श्रीरुद्रमन्त्रं प्रजपत्यघघ्नम् |
तस्यांघ्रिरेणुं शिरसा वहन्ति
ब्रह्मादयः स्वाघनिवृत्तिकामाः ||४१||
अपूर्वाथर्वोक्त श्रुतिशिरसि विज्ञानमनघं
महाखर्वाज्ञानप्रशमनकरं यो विरचयेत् |
मुने हृत्पर्वाणां विशसनकरं सप्तमनुभि-
र्व्रतं शीर्षण्यं यो विरचयति तस्येदमुदितम् ||४२||
गुरौ यस्य प्रेम श्रुतिशिरसि सूत्रार्थपदगं
मयि श्रद्धा वृद्धा भवति किल तस्यैष सुलभः |
अनन्यो मार्गोऽयम् अकथितमिदं त्वय्यपि मुदा
यदा गोप्यो मुग्धे सुविहितमुनिष्वेव दिश वै ||४३||

स्कन्दः -
इति स्तुत्वा शंभोः प्रमुदितमनास्त्वेष स ऋभुः
मुनिर्नत्वा देवं नगमगपदीशस्य निलयम् |
यतो गङ्गा तुङ्गा प्रपतति हिमाद्रेः शिखरतो
मुनीन्द्रेष्वाहेदं तदपि शृणु विप्रोत्तम हृदा ||४४||

ऋभुः -
पतन्त्वशनयो मुहुर्गिरिवरैः समुद्रोर्वरा
भवत्वधरसंप्लवा ग्रहगणाः सुरा यान्त्वघः |
भवज्जनिम पूजनान्मम मनो न यात्यन्यतः
शपामि प्रपदे प्रभोस्तव सरोरुहाभे हर ||४५||

||इति श्रीशिवरहस्ये शङ्कराख्ये षष्ठांशे
शिवऋभुसंवादो नाम तृतीयोऽध्यायः ||
<HR>


Encoded by Anil Sharma anilandvijaya at gmail.com
Proofread by Sunder Hattangadi sunderh at hotmail.com and Anil Sharma
</FONT></PRE><PRE><FONT SIZE=3><P><HR>
</FONT></PRE>
<center>
<table>
<tr>
<td width="120" align=center><A href="https://sanskritdocuments.org/sites/ribhugita/RGChap01.html"><<</A></td>
<td width="120" align=center><A href="https://sanskritdocuments.org/sites/ribhugita/RGChap02.html"><</A></td>
<td width="120" align=center>03</td>
<td width="120" align=center><A HREF="https://sanskritdocuments.org/sites/ribhugita/RGChap04.html">></A></td>
<td width="120" align=center><A href="https://sanskritdocuments.org/sites/ribhugita/RGChap50.html">>></A></td>
<td width="120" align=center><A href="https://sanskritdocuments.org/sites/ribhugita/index.html">I</A></td>
</tr>
<td width="120" align=center><A href="https://sanskritdocuments.org/sites/ribhugita/RGChap01.html">First</A></td>
<td width="120" align=center><A href="https://sanskritdocuments.org/sites/ribhugita/RGChap02.html">Prev</A></td>
<td width="120" align=center><A HREF="https://sanskritdocuments.org/sites/ribhugita/RGChap03.html">Adhyaya</A></td>
<td width="120" align=center><A HREF="https://sanskritdocuments.org/sites/ribhugita/RGChap04.html">Next</A></td>
<td width="120" align=center><A href="https://sanskritdocuments.org/sites/ribhugita/RGChap50.html">Last</A></td>
<td width="120" align=center><A href="https://sanskritdocuments.org/sites/ribhugita/index.html">Index</A></td>
</tr></table> </center>
<HR><P>

Comments and corrections? Write to <A
href="mailto:sanskrit@cheerful.com?subject=RibhuGitansanskritDocuments">sanskrit@cheerful.com</A>
<P>
From https://sanskritdocuments.org

<SCRIPT LANGUAGE="JavaScript">
<!--
document.write('&nbsp;&nbsp&nbsp;&nbspLast Modified : ',document.lastModified,'&nbsp;&nbsp;&nbsp;&nbsp;<BR>');
//SCRIPT_END -->
</SCRIPT>
</BODY>
</HTML>
